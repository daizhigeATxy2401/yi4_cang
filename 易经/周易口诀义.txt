　　钦定四库全书　　　　经部一
　　提要　　　　　　　　易类
　　周易口诀义六卷
　　【臣】等谨案周易口诀义六卷唐史徴撰崇文总目曰河南史徴不详何代人晁公武读书志曰田氏以为魏郑公撰误陈振孙曰三朝史志有其书非唐则五代人避讳作证字宋史艺文志又作史文徽盖以徽徴二字相近而讹别本作史之徴则又以之文二字相近而讹耳今定为史徴从永乐大典定为唐人从朱彛尊经义考也永乐大典载徴自序云但举宏机纂其枢要先以王注为宗后约孔疏为理故崇文总目及晁氏读书志皆以为直抄注疏以便讲习考之实不尽然如干彖引周氏説大象引宋衷説屯彖引李氏説讼彖引周氏説师彖引陆绩説六五引庄氏説谦六五引张氏说观大象引郑众说贲大象引王廙说頥大象引荀爽说坎大象引庄氏说上六引虞氏说咸大象引何妥说萃彖引周正说升彖引禇氏说井大象引何妥说革彖引宋衷说鼎彖引何妥说震九四引郑众说渐彖引褚氏说大象引侯果说困大象引周正说兊大象引郑众说渐九五引陆绩说诸家原书今并亡佚惟孔疏及李鼎祚周易集解间存其说是书所引则多出二家所载之外又如贲大象所引王氏说頥大象所引荀爽说虽属集解所有而其文互异坎上六虞翻说则集解删削过畧此所载独详葢唐去六朝未逺隋志所载诸家之书犹有存者故徴得以旁搜博引今阅年数百旧籍多亡则遗文绪论无一非吉光片羽矣近时恵栋作九经古义余萧客葺古经解钩沈于唐以前经义卑辞只字搜采至详而此书所载均未之及信为难得之秘本虽其文义间涉拙滞写亦不免讹脱而唐以前解易之书子夏既属伪撰王应麟所辑郑康成注姚士粦所辑陆绩干寳二家注亦非完书其实存于今者京房王弼孔頴达李鼎祚四家及此书而五耳固好古者所宜寳重也自序作六卷诸家书目并同今仅阙豫随无妄大壮晋睽蹇解中孚八卦所佚无多仍编为六卷存其旧焉乾隆四十三年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　原序
　　乾象既分苍牙应运三才阐位八卦昭彰故能道济不通人用无极自兹已降祖述多家田何于丁寛京房得之焦贡遂使异闻竞起蹖駮纷多深乖述作之由全误圣人之见若使广求文句博引证騐浮诞日兴华伪滋蔓诚谓周鼠终亏于郑璞鱼目以混于随珠今则但举宏机纂其枢要先以王注为宗后约孔疏为理至于卦繇六位并备而释之彖以详略阙而不叙大抵举其六卷分为上下两经直以口诀为名义决要为旨或经象未显辄提纬以证文传疏未明将考名以销义遂使疑祛理悟还希述作之功学寡难周耻腾波于翰海云尔




　　钦定四库全书
　　周易口诀义卷一　　　　唐　史征　撰
　　上经一【干至小畜】
　　周易传为上经第一者先儒云易有三名夏曰连山殷曰归藏周曰周易康成云连山者象山之出云归藏者莫不归藏于其中周易者言易道周普无所不备窃谓易者是文王所演因代为名故称周也易取变通为义上经者三十卦象阳取其三之竒数也经犹径也谓圣人亦以易道敎人可以践履济涉径路无所不通也卦者挂也谓悬挂物象吉凶之理显焉传者传也如孔氏传之类也
　　【干下干上】
　　乾元亨利贞
　　初九龙勿用
　　九二见龙在田利见大人
　　九三君子终日干干夕惕若厉无咎
　　九四或跃在渊无咎
　　九五飞龙在天利见大人
　　上九亢龙有悔
　　用九见羣龙无首吉
　　彖曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合太和乃利贞首出庶物万国咸宁
　　象曰天行健君子以自强不息
　　潜龙勿用阳在下也
　　见龙在田徳施普也
　　终日干干反复道也
　　或跃在渊进无咎也
　　飞龙在天大人造也
　　亢龙有悔盈不可乆也
　　用九天徳不可为首也
　　乾元亨利贞者干天也天是体名干是用名谓天体凝寂非人所法故圣人欲使人法天之用不法天之体故名之曰干而不名之曰天也若元亨利贞此四者亦是天之四徳也天以四时之气春生秋杀冬寒夏暑有此四时之义故名为天也周氏云元始也于时配春言万物始生得其元始之序发育长养亨通也于时配夏夏以通畅合其嘉美之道利者义也于时配秋秋以成实得其利物之宜贞者正也于时配冬冬以物之终纳干正之道若以五行言之元木也亨火也利金也贞水也土则资运四事故不言之若以人事则元为仁亨为礼利为义贞为信不言智者谓此四事因智而用故干凿度云水土二行兼智兼信是也初九龙勿用者潜隠也龙者变化之物喻天之阳气初九建子之月阳气始动于地中既未萌芽犹是潜伏比圣人有龙徳时未可行惟宜潜藏韬光遁世故言勿用九二见龙在田利见大人此当建丑之月阳气发见文明显著故言在田也利见大人者此以人事明之犹似圣人道徳渐显为天下众庶之所利见若夫子敎于洙泗人虚往实归见者皆利故称大人九三君子终日干干夕惕者厉无咎者若如也厉危也既居下卦之上不可骄盈入上卦之下心怀犹豫故曰终日干干从昼至夕常怀忧惕若有危厉如此戒惧乃得无咎先儒云若文王反国大厘政之日九四或跃在渊无咎或疑跃跳也阳气渐盛犹龙跃在乎渊如圣人位渐尊髙欲进王位心怀疑虑未敢果决相时而动故得无咎若武王观兵孟津候时而进合经常道故无咎九五飞龙在天利见大人如圣人有圣徳而登盛位为天下众庶利见故云利见大人夫龙之为物在地则行在渊则跃在天则飞上九亢龙有悔亢极也骄也以阳气盛极喻之圣人久处君位不能谦和自守而为骄亢故致悔恨先儒云但九五之位亦有大圣而居者亦有非大圣而居者非大圣而居者不能免其忧悔犹如尧之末年四凶在朝是以有悔用九见羣龙无首吉者用总也此九阳之徳也谓圣人用此九阳之徳不可骄盈为物头首更在谦柔卑退降情接下如此乃吉故曰无首吉也象曰天行健君子以自强不息行者运动之称健者强壮之名所以干称健者以其运行不息无时亏退故宋衷云昼夜不懈以健详其名余卦各当名不假于详也君子以自强不息者凡言君子圣贤之通呼故尧舜一日万几文王日昃不暇食仲尼终夜不寝顔子欲罢不能自已盖是修徳干干无时休息也
　　【坤下坤上】
　　坤元亨利牝马之贞君子有攸往先迷后得主利西南得朋东北丧朋安贞吉
　　彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆
　　象曰地势坤君子以厚徳载物
　　初六履霜坚氷至
　　象曰履霜坚氷隂始凝也驯致其道至坚氷也
　　六二直方大不习无不利
　　象曰六二之动直以方也不习无不利地道光也六三含章可贞或従王事无成有终
　　象曰含章可贞以时发也或従王事知光大也
　　六四括嚢无咎无誉
　　象曰括嚢无咎慎不害也
　　六五黄裳元吉
　　象曰黄裳元吉文在中也
　　上六龙战于野其血黄
　　象曰龙战于野其道穷也
　　用六利永贞
　　象曰用六永贞以大终也
　　坤元亨利牝马之贞坤地也顺也地之为体能生始万物各得亨通故有元亨也利牝马之贞者地体必以柔顺而为其正故借牝马而为其贞牝马是柔顺之物所以将马为喻马行地能穷其边疆是明地有广之徳故先儒云在天为龙在地为马君子有攸往者明君子但以柔顺为徳又复行其贞正故利有所往也先迷后得主利者夫隂之为道不可首倡居先若在阳气之先则不能发生滋育必待阳而为首所以后得主利也犹如臣子处君之朝顺事主终在家为迷得主为利也西南得朋者西南坤位是隂也今以隂就隂是得朋也东北丧朋安贞吉者东北艮位为阳也西南隂类往虽得朋必无所利若能丧失朋而就阳则获安静贞正之吉以人事明之犹人臣离其党入君之朝女子舎其家入夫之室是也象曰地势坤君子以厚徳载物者天圆地方是形不顺也其势承顺天道之常故曰地势坤也君子当须以容厚为徳包载万物象地之道广育也初六履霜坚氷至者初六隂气之微要假积渐以成其功故引履霜以为其喻且五月一隂爻始生九月五隂始为霜降至于十一月乃至坚氷此明祸福之由积乆乃显所以防萌杜渐慎终于始故文言云臣弑其君子弑其父犹辨之不早辨也六二直方大不习无不利六二居中得位尽地之美故有三徳直方大生物不邪直也地体安厚方也无所不载大也既有斯徳尽地之善故不假积习而无不利施之于人为臣忠为子孝与朋友信故也六三含章可贞或従王事无成有终者六三既居上位有造为阳之事者含章美之徳待时而发可以得贞之吉既居臣体不可先倡或従王事者言其不敢自专也无成有终者不敢居事之先主成于物惟顺君命而成其终六四括囊无咎无誉者括结也囊所以盛物喻人心藏智也既是隂位不可显发亦犹不遇其时闭而不用也故曰括囊也戒慎自守不与物忤故曰无咎也徳既不施无声誉之美故曰无誉也六五黄裳元吉者五是贵位六以隂居之是臣道极贵者也黄是中之色也裳是下之饰也上衣比君下裳法臣六五既是臣体不可比衣故云黄裳以表臣道黄中之美也以文徳居中尽臣之善故获大吉也上六龙战于野其血黄者上六隂极似阳故称龙也隂既强盛则侵于阳故与阳气之龙交战也战于卦外故曰野也隂阳俱伤故有黄之色也阳色隂色黄也用六利永贞者用总此六爻之义也坤体柔顺不可用之刚暴故须永长贞正则能广大而终也干吉在无首坤利在永贞
　　【震下坎上】
　　屯元亨利贞勿用有攸往利建侯
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　象曰云雷屯君子以经纶
　　初九磐桓利居贞利建侯
　　象曰虽盘桓志行正也以贵下贱大得民也
　　六二屯如邅如乘马班如匪冦婚媾女子贞不字十年乃字
　　象曰六二之难乘刚也十年乃字反常也
　　六三即鹿无虞惟入于林中君子防不如舍往吝象曰即鹿无虞以従禽也君子舍之往吝穷也
　　六四乘马班如求婚媾往吉无不利
　　象曰求而往明也
　　九五屯其膏小贞吉大贞凶
　　象曰屯其膏施未光也
　　上六乗马班如泣血涟如
　　象曰泣血涟如何可长也
　　屯元亨利贞者屯难也盈也天地造始刚柔始交动则难生故曰难也元大也以天地始交为难由难始大通也故曰元亨因此大通而乃以行贞正故曰利贞也勿用有攸往者攸所也当屯难之时小人道长君子道消若有所往即为小人侵害故勿用有所往也利建侯者处屯难之时弱求于强民思其主之时故利建君侯以为民主诗云百姓盈盈匪君子而不宁是也象曰云雷屯君子以经纶者李氏云云隂也雷阳也隂阳二气相激薄而未通感情不相得故难生也君子处屯难之时不得安然无事经营纶理以辅屯难也初九磐桓利居贞利建侯者磐桓是进退不安之貌也初九以刚阳之徳处羣隂之下即是用谦为体以贵下贱者也时未可通磐桓不安但以守正而不失其居故曰利居贞也处难之时以谦得众民思其君之时故利封建君侯以为民主也六二屯如邅如乗马班如匪冦婚媾女子贞不字十年乃字者邅囘也字爱也处屯难之时强者陵弱六二是九五之匹时逢险难与初相近情不相得被初为难不获前进故邅回也乘马班如者班旋不进貌也二既去五既逺但乘马班旋而不敢前进女子贞不字者二是五之匹故执贞奉五而不受初之字爱也十年反常难道乃通故受五之所爱矣易之为书曲畅义理反明人事所言女子不字亦犹忠臣遇难上下暌违守节不违其如苏武困于单于后乃归汉也六三即鹿无虞惟入于林中君子防不如舍往吝者即就也虞是掌山泽之官也六三处屯难之时隂先求阳弱者求强而六三既无正应往依于五五又有应在二而六三若往就五五所不纳犹如猎鹿要假虞官揆度山川知鹿所在既无虞人徒入于林终不获鹿故君子见此不如弃舎若强就之徒劳而已终至悔吝故略例云见情者获直往即违是也六四乘马班如求婚媾往吉无不利者六四意就初九见二与初相近疑二与初相合心怀嫌疑故乗马班旋而不敢进今六二不従于初而六四见其情状可以就往初九必获媾合是以往获吉而无不利言两情相得也九五屯其膏小贞吉大贞凶者九五既处尊位当屯难之时固宜拯弱救衰济民危难而乃独应于二即是用心狭所济不广处难以斯乃非大人博之道即是小贞吉大贞凶也膏喻恩泽施惠之义上六乘马班如泣血涟如者居隂柔之质而无应援处难之时不能自济虽复乗马之班旋而无所适故泣血沲嗟灭亡在近説文云涟如泣垂下之貌也
　　【坎下艮上】
　　蒙亨匪我求童蒙童蒙求我初筮告再三渎渎则不告利贞
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　象曰山下出泉蒙君子以果行育徳
　　初六发蒙利用刑人用説桎梏以往吝
　　象曰利用刑人以正法也
　　九二包蒙吉纳妇吉子克家
　　象曰子克家刚柔接也
　　六三勿用取女见金夫不有躬无攸利
　　象曰勿用取女行不顺也
　　六四困蒙吝
　　象曰困蒙之吝独逺实也
　　六五童蒙吉
　　象曰童蒙之吉顺以巽也
　　上九击蒙不利为防利御冠
　　象曰利用御防上下顺也
　　蒙亨者蒙者童稚之名暗昧之义处童蒙之时所愿获通故曰蒙亨匪我求童蒙童蒙求我者匪非也童蒙者谓五也我谓二也五处童蒙之时当求九二之明师也再三渎渎则不告者渎乱也蒙昧之人心多疑惑若明师与之决蒙须一理而説使其晓悟若其广説引谕至于繁多即蒙者渎乱乱即还同不告利贞者蒙而未晓心须养正乃通至圣之功也象曰山下出泉蒙君子以果行育徳者王氏云山下出泉未知所适蒙之象也君子处是时而未获通当须果决为行育养已徳徳立道成可以适蒙之险初六发蒙利用刑人用説桎梏以往吝者初六虽是暗昧而与九二相近即是亲比明师以去蒙暗蒙既显发即心无凝滞乃能利用刑罚罪人又能脱去罪人桎梏之象言其明于法律举事合宜凡刑罚之道不可常行鞭扑不可弛之家刑罚不可弛之国若用刑不已民所不堪即有悔吝之道故曰以往吝尔雅云杻谓之桎械谓之梏也九二包蒙吉纳妇吉子克家者凡言妇者配已成徳九二刚阳之徳而居中羣隂悉来物来归已而能纳之故曰包蒙吉也心既通不拒于物即配徳者归焉故曰纳妇吉也刚而处中纳此匹配是能干济家事施之子孙而能克荷家事故曰子克家也六三勿用取女见金夫不有躬无攸利者蒙之为体隂先求阳弱先求强六三是隂柔即是先求上九者也喻之人事是女先求于男也女以婉顺为徳待礼而行今既先求于男故不可取也见金夫不有躬无攸利者金刚也上九刚夫而乃往就之是无闺阁之徳故不可取之而无所利也六四困蒙吝者既不近明师无人显发其暗深可鄙也六五童蒙吉者柔而处尊不自任察但委付于二不劳已之聪明犹如童稚之人自可获吉如成王委用周公之义上九击蒙不利为冦利御冦者上九阳明之徳处众隂之上能于众隂击去蒙暗故曰击蒙也众隂亲托皆愿求安能为羣隂去除冦难则荷戴弥深若因人之隙便生苟且而以取之则众隂叛矣故云不利为冦而利用御冦也
　　【干下坎上】
　　需有孚光亨贞吉利涉大川
　　彖曰需须也险在前也刚健而不防其义不困穷矣需有孚光亨贞吉位乎天位以正中也利涉大川往有功也
　　象曰云上于天需君子以饮食宴乐
　　初九需于郊利用恒无咎
　　象曰需于郊不犯难行也利用恒无咎未失常也九二需于沙小有言终吉
　　象曰需于沙衍在中也虽小有言以吉终也
　　九三雷于泥致宼至
　　象曰需于泥灾在外也自我致宼敬慎不败也
　　六四需于血出自穴
　　象曰需于血顺以聴也
　　九五需于酒食贞吉
　　象曰酒食贞吉以中正也
　　上六入于穴有不速之客三人来敬之终吉
　　象曰不速之客来敬之终吉虽不当位未大失也需有孚光亨贞吉者需待也干健获进坎险在前畏而不进故称待也凡人待物必须有信信既立矣即道徳亨通于正获吉故曰光亨贞吉也利涉大川者以信待物又以干之刚健不患于险故可济涉大川不忧沉溺也象曰云上于天需君子以饮食宴乐者坎为云也干天也云上于天待时降雨是需待之象也君子当其时待养而成故王氏云童蒙已发盛徳光亨饮食宴乐其在兹乎初九需于郊利用恒无咎者尔雅云邑外谓之郊也初九去难既逺虽不应于防速但可以处于郊境之外待时而已也利用恒无咎者既不逼于险难其所营为不失恒道故不防于咎也九二需于沙小有言终吉沙谓水之旁去难渐近既近于难不能不有责让之言以其刚健寛而处中待时而进虽有责让之言终保吉矣故曰小有言终吉也九三需于泥致冦至者九三已逼于难故称泥泥谓险难也致冦至者招也既逼险难即是招致冦害以相侵敌然而不为遽进犹有待焉故不为困惫六四需于血出自穴者血是隂阳相伤也六四以隂柔之质当刚健之路干刚既进必见侵伤故曰需于血阳既强盛而前进力不能敌故以出于窟穴而避之故曰出自穴也九五需于酒食贞吉者人之所须以求贵位身既处于尊位而为天下所归即何更望求焉但施酒食畅其中情而已故曰需于酒食也然至饮食过莭患所生焉故纣作靡靡之乐天下为之离叛必须饮食以宜而不失贞正之道可以获吉故曰贞吉也上六入于穴有不速之客三人来敬之终吉者上六需难既终不须出穴安于旧位故曰入于穴也速召也三人谓干三阳也言难道既终三阳务进不待上六召唤而自来矣故曰有不速之客三人来也阳贵隂贱而上六既是隂柔又居无位之地三阳若来必须恭敬之而终获吉故曰敬之终吉
　　【坎下干上】
　　讼有孚窒惕中吉终凶利见大人不利涉大川
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　象曰天与水违行讼君子以作事谋始
　　初六不永所事小有言终吉
　　象曰不永所事讼不可长也虽小有言其辩明也九二不克讼归而逋其邑人三百户无眚
　　象曰不克讼归逋窜也自下讼上患至掇也
　　六三食旧徳贞厉终吉或従王事无成
　　象曰食旧徳从上吉也
　　九四不克讼复即命渝安贞吉
　　象曰复即命渝安贞不失也
　　九五讼元吉
　　象曰讼元吉以中正也
　　上九或锡之鞶带终朝三禠之
　　象曰以讼受服亦不足敬也
　　讼有孚窒惕中吉终凶者讼者喧竞之名乖争之义窒塞也惕惧也凡为讼之体必须信实被人止塞若能因此而怀惕惧于中途而止即获吉也若终竟相讼虽暂获胜而终必有凶故曰终凶也利见大人者大人能断枉直不失情理也不利涉大川者争讼之时人心乖异涉难济川必见谋害故周氏云与相争必被袭谋当见坠于深渊也象曰天与水违行讼君子以作事谋始者天自西转水乃东流二体相违故是讼也君子兴为必须谋虑其始若初始分明不相忤犯讼无由生也初六不永所事小有言终吉者争讼之体刚先犯弱初六既是隂柔不敢先讼九四九四先讼者也往就辩答道理分明不被稽留故不永所事谓不永长为争讼之事也九二不克讼归而逋其邑人三百户无眚者克胜也逋逃也九二体刚居隂好为争讼之事乃与九五相争也以下讼上以臣讼君势不可敌争讼如何得胜故不克讼也然讼既不胜祸患必至惧罪及身遂将逃窜窜归小邑可免灾也若其邑大人强君疑不息必被诛罚故曰三百户乃无眚也六三食旧徳贞厉终吉或従王事无成者六三体柔弱顺従上九不敢有违所有旧日之恩徳而不被黜夺故曰食旧徳也然处两刚之间情不相得以贞自危故曰贞厉也体柔奉上不敢为先但须従上九之王事不敢先成故曰或従王事无成也九四不克讼复即命渝安贞吉者克胜也即就也复反也渝变也四体刚而讼初六初对答道理分明四既不胜于初六故曰不克讼也若因此不胜而能反就初六悔过自新即获安贞之吉故曰安贞吉也九五讼元吉者余皆不当尊位悉是争讼之人九五体尊履正即是断讼之主刚即无所滞溺中即心无偏曲处位以斯故获大吉故曰讼元吉也上九或锡之鞶带终朝三褫之者以刚处上是讼而得胜乃受鞶带之锡然则不义而富于我如浮云以讼受荣如何可保故终一朝间三被褫脱不足敬也因讼至锡非徳而受故不足敬旦至食时为朝马云鞶带大带衣也
　　【坎下坤上】
　　师贞丈人吉无咎
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　象曰地中有水师君子以容民畜众
　　初六师出以律否臧凶
　　象曰师出以律失律凶也
　　九二在师中吉无咎王三锡命
　　象曰在师中吉承天宠也王三锡命怀万邦也
　　六三师或舆尸凶
　　象曰师或舆尸大无功也
　　六四师左次无咎
　　象曰左次无咎未失常也
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　上六大君有命开国承家小人勿用
　　象曰大君有命以正功也小人勿用必乱邦也
　　师贞丈人吉无咎者师者众也军旅之名法长之义故陆绩云师为众首法长而行是也以师为正故曰师贞丈人吉无咎者丈人谓严毅徳长之人可以监临于众故曰丈人也夫兴师征伐必须有功劳即无罪咎故曰吉无咎也象曰地中有水师君子以容民畜众者缘地能包水亦犹为师之主容纳于民也君子为众之长当含小过不尚絶严容纳民人畜聚于众也初六师出以律否臧凶者律法也否破败也臧有功也初六为师之首必须齐整师旅而不失法律者也若其失律违法虽见获功徒劳而已故否之与臧皆见凶也九二在师中吉无咎王三锡命者九二以刚徳处中为君委任故曰在师中也既为君所任任大役重必须有功无功即凶故曰吉无咎也吉者有功之辞也王三锡命者以其能招万邦而有功故君王三度锡赐其命六三师或舆尸凶者六三体质柔弱而复乘刚又无应援若使之行师必见丧败故曰舆尸而归凶也六四师左次无咎者以隂得位而无其应无应即不可征伐也得位则可以自处也夫为帅众而处必须量其便宜取其右背山陵前左水泽而次止之则无咎也又云左是偏将处之右是上将有主死之权也六五田有禽利执言无咎长子帅师弟子舆尸贞凶者以柔处尊不先威猛只是物来先犯者也犹如田之苗稼为禽所犯故用执之言语问其情诛亦无咎故曰田有禽利执言无咎六五体既柔弱不可自行攻伐故任用长子帅领师众也若任之弟子则致舆尸之凶故庄氏云长子谓九二徳长于人也弟子谓六三徳劣于物也上六大君有命开国承家小人勿用者上六处师之极即是有功之人既有功劳即天子锡之爵命矣若其功大开国为诸侯若其功小使之承家为卿大夫也若山入有功但锡之金帛不可任之以位故勿用小人必乱邦也大君为天子亦喻大人有天命用之开国小人无命止于为盗
　　【坤下坎上】
　　比吉原筮元永贞无咎不宁方来后夫凶
　　彖曰比吉也比辅也下顺従也原筮元永贞无咎以刚中也不宁方来上下应也后夫凶其道穷也
　　象曰地上有水比先王以建万国亲诸侯
　　初六有孚比之无咎有孚盈缶终来有他吉
　　象曰比之初六有他吉也
　　六二比之自内贞吉
　　象曰比之自内不自失也
　　六三比之匪人
　　象曰比之匪人不亦伤乎
　　六四外比之贞吉
　　象曰外比于贤以从上也
　　九五显比王用三驱失前禽邑人不诫吉
　　象曰显比之吉位正中也舍逆取顺失前禽也邑人不诫上使中也
　　上六比之无首凶
　　象曰比之无首无所终也
　　比吉原筮元永贞无咎者比是亲比之义与人亲比自然获吉故曰比吉也与人亲比必须寻其根源筮是问也审其情原方得大永贞是贞正之人与之亲比乃得无咎若遇奸邪之人则不能保其亲比之道不宁方来者比是寜乐之时亦犹人君有徳不宁之方悉来归化焉后夫凶者比道宜速若处后而来被人疎隔所以凶也象曰地上有水比先王以建万国亲诸侯者子夏传云地得水而柔水得地而流是也先王以建万国亲诸侯者万方各据境域谓王者封建有功之臣也亲诸侯谓爵赏及亲友令助君之化也初六有孚比之无咎有孚盈缶终来有他吉者处比之初唯须以信待物先须以信始得免咎故曰有孚比之无咎初六既无偏应来者皆与相亲着信立诚盈溢于质素之噐心无偏党应者非一故有他人而来终亦不相拒故有他吉六二比之自内贞吉者专应于五不能更比他人劣于初六故得当家内正之吉也六三比之匪人者匪非也处比之时虽近二四情不相得二四柔謟非已所亲故曰匪人谓非已亲比之人也六四外比之贞吉者本应在初初既逺即亲于所近九五有徳行可以亲比之故称贞吉也九五显比王用三驱失前禽邑人不诫吉者处比之时居得尊位固当心无偏党来者比亲而乃独应于二显明亲比之道是用心拘故曰显比也夫不能普及于物而乃亲于二亦如王用三驱田猎相似凡三驱之礼受来恶去故逆来趣已者舍之背己而走者射之故失前禽也然有中正之徳不妄加之征伐所有背叛必须攻讨以其当邑之人不须防诫而得吉矣独亲邑人心不通非君上之道可以为君上之使故云上使中也上六比之无首凶者处比之终最在于外众皆先至而相亲比已独在后违众叛义所以凶也若禹会诸侯于涂山防风氏后至禹乃戮之此之谓也
　　【干下巽上】
　　小畜亨密云不雨自我西郊
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也象曰风行天上小畜君子以懿文徳
　　初九复自道何其咎吉
　　象曰复自道其义吉也
　　九二牵复吉
　　象曰牵复在中亦不自失也
　　九三舆説辐夫妻反目
　　象曰夫妻反目不能正室也
　　六四有孚血去惕出无咎
　　象曰有孚惕出上合志也
　　九五有孚挛如富以其邻
　　象曰有孚挛如不独富也
　　上九既雨既处尚徳载妇贞厉月防望君子征凶象曰既雨既处徳积载也君子征凶有所疑也
　　小畜亨者畜谓止积制遏之名干阳上进巽体柔顺阳气上升隂不能固所畜微劣故曰小畜以阳气得通故曰亨也密云不雨自我西郊者隂既微劣不能止畜于阳阳气上通虽复至盛密云而不能施降于雨但止在西邑之郊而已亦喻徳薄位尊不能广其恩惠所化止于一隅也象曰风行天上小畜者风谕恩敎之义风既行于天上即是敎化不及于下故云小畜象也君子以懿文徳者懿美也化既不行可以修美文徳之行待时乃施也初九复自道何其咎吉者复反也处畜之初畜道未盛往之于四无所见阂犹似反归之家何虑咎害所以吉矣九二牵复吉牵挽相连也畜道未极犹可牵挽而进反复就五可以吉也九三舆説辐夫妻反目者夫小畜之道先通后畜至于九三畜道已成不可前进故舆败辐破难可以行故舆説辐也三是阳卦之极上是隂卦之极隂而制阳亦犹女之制夫室家不正反目相视故曰夫妻反目也六四有孚血去惕出无咎者孚信也惕惧也血伤也九三前进四塞其路必被侵伤故称血也畏三侵害故惕惧也然则上九处物之极而恶于三乃得安其位不被侵伤遂得血去而畏惧总除也九五有孚挛如富以其邻者二欲上升而五不相拒也二牵于五五又挛二合信同体牵挛而行故曰有孚挛如也五处尊位富贵昌盛不独已有而与于隣隣谓二也上九既雨既处尚徳载妇贞厉月防望君子征凶者上九虽是阳爻而统属隂卦以上九隂极而致九三之阳阳不得通故既雨也不被阳侵而安其位既处也以隂制阳是妇制其夫臣制其君正之危也故曰妇贞厉处隂卦之极积久方显其犹人之积尚道徳可以运载于下故曰尚徳载也隂之盛极如月近望以敌日也故曰月防望也处盛极之地不可以盈盈而求进必见侵伤故君子之行亦凶故曰君子征凶也








　　周易口诀义卷一
　　钦定四库全书
　　周易口诀义卷二　　　　　唐　史徴　撰
　　上经二【履至观】
　　【兑下干上】
　　履虎尾不咥人亨
　　彖曰履柔履刚也説而应乎干是以履虎尾不咥人亨刚中正履帝位而不疚光明也
　　象曰上天下泽履君子以辨上下定民志
　　初九素履往无咎
　　象曰素履之往独行愿也
　　九二履道坦坦幽人贞吉
　　象曰幽人贞吉中不自乱也
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　九四履虎尾愬愬终吉
　　象曰愬愬终吉志行也
　　九五夬履贞厉
　　象曰夬履贞厉位正当也
　　上九视履考祥其旋元吉
　　象曰元吉在上大有庆也
　　履虎尾不咥人亨者履礼也践也故先儒云统之于心曰体践而行之曰履夫礼尚卑谦今六三以柔乗刚违谦越礼如履践虎尾言其危惧之甚也不咥人亨者咥啮也虽复履践虎尾以其悦奉于刚正之徳所以不被咥啮而得亨通也象曰上天下泽履君子以辨上下定民志者天尊泽卑各得其序故曰履礼之象也君子以分辨上下君臣有礼正定人民志意使尊卑有别也初九素履往无咎者礼贵俭约今初九处履之初不尚华饰以质素为用既行其礼以素可以往而无咎矣九二履道坦坦幽人贞吉者坦坦平易之貎九二阳居隂而用卑巽往之于应途路平坦无所险厄故曰履道坦坦也在内履中谦巽以行不以处内为屈居外为荣是幽隠之人而不失贞正之道故曰幽人贞吉也六三眇能视跛能履履虎尾咥人凶武人为于大君者以隂居阳不行谦巽之道犹如眇目之人所视不明也跛足之人所行不能逺也既无谦巽之行则为物害犹如履践虎尾必见咥啮所以凶也以微劣之躯而欲行其刚武为于大君是凶顽之甚故曰武人为于大君也九四履虎尾愬愬终吉者子夏传愬愬恐惧之貎也九四逼近至尊心之忧惧若蹈虎尾而愬愬恐惧故书云若蹈虎尾涉于春氷是也以阳居隂用之谦巽上奉于君故终吉也九五夬履贞厉者夬决也为履之主裁之以义正之以礼故以刚决贞故曰夬履贞厉也然以阳居尊满之道矣礼尚谦虚而以盈满为用是危厉者也上九视履考祥其旋元吉者考是察也祥谓祯祥也旋反也上九处履之极能察祸福祯祥也又能视其所履践之徳行不为骄怠而能旋反行礼以应尊卑施惠向下故获大吉也
　　【干下坤上】
　　泰小往大来吉亨
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　象曰天地交泰后以财成天地之道辅相天地之宜以左右民
　　初九拔茅茹以其彚征吉
　　象曰拔茅征吉志在外也
　　九二包荒用冯河不遐遗朋亡得尚于中行
　　象曰包荒得尚于中行以光大也
　　九三无平不陂无往不复艰贞无咎勿恤其孚于食有福
　　象曰无往不复天地际也
　　六四翩翩不富以其邻不戒以孚
　　象曰翩翩不富皆失实也不戒以孚中心愿也
　　六五帝乙归妹以祉元吉
　　象曰以祉元吉中以行愿也
　　上六城复于隍勿用师自邑告命贞吝
　　象曰城复于隍其命乱也
　　泰小往大来吉亨者泰是通泰之名以天地交感万物长育故名泰也隂气消故曰小往阳气长故曰大来以天地通泰君子道长小人道消以此吉而亨通矣故曰吉亨也象曰天地交泰者天气降下地气腾上上下交感万物资育故是通泰之象也后以财成天地之道辅相天地之宜以左右民者后君财裁也剪也道不失其宜即是春生秋杀各有宜也相助也谓助天地所宜之物五土所生各以其时也左右者助也谓左右羣臣助君之化也裁成天地发育所生之宜欲明通泰之时助天地之化非南面之君不可以施其化成天地之功也初九拔茅茹以其彚征吉茹相牵引之貎也夫通泰之道天气下降地气上腾三阳皆欲上升初为三阳之首若行则众类从之犹似拔其茅根以相连茹以其三阳之类隂不敢拒所以征进而获吉矣九二包荒用冯河不遐遗朋亡得尚于中行者包含也荒秽也冯河是无舟渡水冯陵于河此顽愚之人也言九二以刚取中心又通泰即物无不纳虽复荒秽之物顽愚之人悉皆包含不计遐逺无所弃遗故曰包荒用冯河不遐遗也心既大无偏无党即不私于朋友天下皆悉纳之故曰朋亡也亡无也谓无私于朋友得尚乎中行者尚配也中行君也此九二既备众徳无物不纳即可以配于君位下治天下也九三无平不陂无往不复艰贞无咎勿恤其孚于食有福者陂险陷也复反也九三处天地之际当通泰之时天气降下地气腾上今泰道将极否道却至即天气上升地气下复犹似平路必致崩防如暂往必有反复故曰无平不陂无往不复也时既变革必致危殆当须艰固其志守正不回乃得无咎故曰艰贞无咎众皆同志已去即从故不须忧恤而同其信故曰勿恤其孚诚信既施徳泽归矣自获福庆故曰于食有福六四翩翩不冨以其邻不戒以孚者翩翩者飞动之貎也六四处坤之首众隂皆随之故六四翩翩飞动归于下故曰翩翩泰道既极坤复其体众皆志愿同归于下六四若行五之与上皆相随从故六五上六不待六四与之财相诱故曰不冨以其隣也邻皆愿下而不待赒赡众愿同行故不假戒告而自孚信故曰不戒以孚也六五帝乙归妹以祉元吉归妹犹言嫁妹也以五贵位降徳就二犹似帝王嫁妹于二故曰帝乙归妹也处通泰之时天地交好以帝王之妹降于庻人得配匹之宜尽通泰之道故获祉福而得大吉也故曰以祉元吉祉福也上六城复于隍勿用师自邑告命贞吝者隍城堑也处通泰之时上下相扶君臣和顺犹似当初以土相培而就其城今泰道已极否道至即是城之崩倒却至于堑故曰城复于隍也否道既至敎令不行故不烦用师假使归其已邑告戒令命亦皆不从是正之贱矣故曰勿用师自邑告命贞吝也
　　【坤下干上】
　　否之匪人不利君子贞大往小来
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也象曰天地不交否君子以俭徳辟难不可荣以禄初六拔茅茹以其彚贞吉亨
　　象曰拔茅贞吉志在君也
　　六二包承小人吉大人否亨
　　象曰大人否亨不乱羣也
　　六三包羞
　　象曰包羞位不当也
　　九四有命无咎畴离祉
　　象曰有命无咎志行也
　　九五休否大人吉其亡其亡繋于苞桑
　　象曰大人之吉位正当也
　　上九倾否先否后喜
　　象曰否终则倾何可长也
　　否之匪人不利君子贞者否以上下不交君臣不孚故为闭塞之义也当否塞之时小人道长非是君子徳通之时故曰匪人也小人侵陵君子邪道乃兴故不利君子而为正故曰不利君子贞也象曰天地不交否者天气上地气下二气不相交通故曰否闭之象也君子以俭徳避难不可荣以禄者言君子当否闭之时不可处宠求安故以节俭为徳避于小人之难不可荣其身食以禄也初六拔茅茹以其彚贞吉亨者夫柔之为道必依于刚弱之为道必亲于强故独处须托之以君子今初六体既柔劣不事干进但以众类亲比于上既不往謟守正应上所以获正之吉也六二包承小人吉大人否亨者六二以柔顺之质但施包纳承顺于君故曰包承也处否闭之时是小人道长故小人获吉大人当否闭之时虽复小人为乱但防之以道遏絶小人所以获亨通也故曰大人否亨也六三包羞者葢耻辱也六三以謟媚之身而为小人之行所为之事皆包羞耻故也九四有命无咎畴离祉者夫君子亲于小人则有耻累至焉今九四若有招命于初是亲于小人祸咎必至只为初六修正不敢为謟故九四命之则无咎故曰有命无咎既有招命初六初六必当受福故曰畴离祉也畴初也谓初六离着也祉福也谓九四命之因此招命得其福也九五休否大人吉其亡其亡繋于苞桑者休美也处否闭之时而居尊位以休美之徳悦谕小人使小人不妄为非故曰休否也有斯美徳悦服小人若非大徳之人拯世之君即不能获吉故曰大人吉也以小人道长之时恐有危乱及身故丁寜戒惧虑其灭亡再言之者忧惧之甚故云其亡其亡也既虑危乱故必繋于苞桑之固矣苞本也桑者根多固有牢固之义故曰繋苞桑也上九倾否先否后喜者处否之极泰道将至故倾弃其否以至通泰故曰倾否先塞后通故后有喜庆故曰先否后喜也
　　【离下干上】
　　同人于野亨利涉大川利君子贞
　　彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志
　　象曰天与火同人君子以类族辨物
　　初九同人于门无咎
　　象曰出门同人又谁咎也
　　六二同人于宗吝
　　象曰同人于宗吝道也
　　九三伏戎于莽升其高陵三嵗不兴
　　象曰伏戎于莽敌刚也三嵗不兴安行也
　　九四乗其墉弗克攻吉
　　象曰乗其墉义弗克也其吉则困而反则也
　　九五同人先号咷而后笑大师克相遇
　　象曰同人之先以中直也大师相遇言相克也
　　上九同人于郊无悔
　　象曰同人于郊志未得也
　　同人于野亨者同人者谓和同于人故曰同人也既与人同若不广逺即不能博矣野者旷野之所喻其与人相同必须广逺无所不通故曰同人于野亨也利涉大川利君子贞者既与人同不忧患难虽大川亦能济涉故曰利涉大川也与人和同若不以正则是同于邪妄之道故曰君子相同利以为正利君子贞象曰天与火同人者天体高火炎上即火势上逼以同于天喻己之同于人也君子以类族辨物者族聚也辨分也物事也君子以类而聚君子小人如有所同又须分辨事物各处其道也初九同人于门无咎者初九志既广不拒于物出门与人同即无人与之为咎也六二同人于宗吝者六二専志在五所与人同其意狭是鄙吝之道也九三伏戎于莽升其高陵三嵗不兴者与二相近而欲亲二故盗憎其主恶于五所以潜隠兵戎于草莽之中将以袭五故曰伏戎于莽也时升高陵以望前敌故曰升其高陵以九三之臣而欲拒九五之君势不可敌也纵三年亦不能兴起兵众以侵害于君故曰三嵗不兴也九四乗其墉弗克攻吉者三处下卦之极似乗墉墙而不能克敌矣困罢乃反以改过修其徳乃获吉也九五同人先号咷而后笑大师克相遇者九五所应在二隔于三四不得其应合乃悲泣也三四是臣而五是君以臣拒君力不可敌后乃与二相遇故后笑不能以服物而以兴举师旅乃克以明失同人之徳也上九同人于郊无悔者独处于外与人和同在于郊境之外也内无其应无所陵竞未得和同之志但无悔而已
　　【干下离上】
　　大有元亨
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　象曰火在天上大有君子以遏恶扬善顺天休命初九无交害匪咎艰则无咎
　　象曰大有初九无交害也
　　九二大车以载有攸往无咎
　　象曰大车以载积中不败也
　　九三公用亨于天子小人弗克
　　象曰公用亨于天子小人害也
　　九四匪其彭无咎
　　象曰匪其彭无咎明辨晳也
　　六五厥孚交如威如吉
　　象曰厥孚交如信以发志也威如之吉易而无备也上九自天祐之吉无不利
　　象曰大有上吉自天祐也
　　大有元亨者柔处尊位不拒于物羣阳并应大为所有故称大有故老子云江海所以能为百谷王者以其善下也元亨者能包容万物则大得亨通也象曰火在天上大有君子以遏恶扬善顺天休命者火是日如日在天上无所不照无逺不烛是大有之象也君子当须遏匿人之过恶称扬人之徳善又须顺天之道休美万物之性命是好生恶杀之义也初九无交害匪咎艰则无咎者处大有之初不能履中谦柔必至骄盈陵物故戒之即日虽无交切之害后必将至若欲免其凶咎当须艰固不盈即得无咎也九二大车以载有攸往无咎者以刚居中而应于五为君委任即是持正之臣任重専权犹如大车所载非少体既刚强不惧倾败谓车材强壮以斯而往何咎之有故曰大车以载有攸往无咎也九三公用亨于天子小人弗克者公谓臣之贵极也九三以刚健盛极权臣之象也若以贤良处之即得亨于天子助化之道也若以小人处之祸害立至故曰小人弗克也九四匪其彭无咎者彭旁也谓去三之旁而从于君也九四逼近九三三是权臣威权之盛所以九四欲舎九五而从九三舎君事臣违于常理若能弃三旁而归于五即得无咎也六五厥孚交如威如吉者以柔处尊志又大体柔即和顺于物居中即所纳不遗羣贤悉归信接于下故不言之化而敎自行不令之威而人皆服自然获吉何难何防任之得人故易而无备矣上九自天祐之吉无不利者居大有之时而不履位尚贤也余皆乗刚而上九独乗柔顺思顺也五有信徳而亲比焉是履信也有此三徳故从天以下皆祐助之而得其吉无所不利也
　　【艮下坤上】
　　谦亨君子有终
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　象曰地中有山谦君子以裒多益寡称物平施
　　初六谦谦君子用涉大川吉
　　象曰谦谦君子卑以自牧也
　　六二鸣谦贞吉
　　象曰鸣谦贞吉中心得也
　　九三劳谦君子有终吉
　　象曰劳谦君子万民服也
　　六四无不利防谦
　　象曰无不利防谦不违则也
　　六五不冨以其邻利用侵伐无不利
　　象曰利用侵伐征不服也
　　上六鸣谦利用行师征邑国
　　象曰鸣谦志未得也可用行师征邑国也
　　谦亨者谦是屈己先人以自卑巽为用如是何往而不亨也君子有终者小人行谦多不能久惟有君子尽能保终也象曰地中有山谦者九家易义曰山至高地至卑以高下卑故云谦也所以言地中者以明多之与少俱行其谦也君子以裒多益寡称物平施者裒聚也寡少也谓人资财此多者行谦即物益裒聚故曰裒多也比寡少行谦即物渐増益故曰益寡也称量事物随其多少均平而施给故曰称物平施也初六谦谦君子用涉大川吉者处谦更在下则是卑退之甚也故曰谦谦也君子以谦自牧守谦不失用济大难物无见害故曰用涉大川吉牧养也六二鸣谦贞吉者鸣者声名闻之谓也处谦之时位居中正即谦之声闻于外境是正而获吉故曰鸣谦贞吉九三劳谦君子有终吉者九三以刚阳之质为一卦之主上即承奉于君下又抚绥万人劳勤于谦以君子处之能保其终而获吉六四无不利防谦者六四上近至尊下近权臣处是时不可违于谦巽故三之于五有事指防无不从顺不敢违于法则故曰无不利防谦也六五不富以其邻利用侵伐无不利者六五为谦之君敎化大行下既行谦人自富贵故不假以财物赒赡于邻故曰不富以其邻身既谦卑不妄加讨伐若有骄逆不行此道者故用诛伐故云利用侵伐无不利张氏云葛伯仇饷汤往伐之是也上六鸣谦利用行师征邑国者不预内政于谦不实惟有虚声外扬而已故曰鸣谦也有所兴为其功未得但可征旁邑国骄逆之人故曰利用行师征邑国也
　　【坤下震上】
　　豫利建侯行师
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　象曰雷出地奋豫先王以作乐崇徳殷荐之上帝以配祖考
　　初六鸣豫凶
　　象曰初六鸣豫志穷凶也
　　六二介于石不终日贞吉
　　象曰不终日贞吉以中正也
　　六三盱豫悔迟有悔
　　象曰盱豫有悔位不当也
　　九四由豫大有得勿疑朋盍簪
　　象曰由豫大有得志大行也
　　六五贞疾恒不死
　　象曰六五贞疾乗刚也恒不死中未亡也
　　上六防豫成有渝无咎
　　象曰防豫在上何可长也
　　【震下兑上】
　　随元亨利贞无咎
　　彖曰随刚来而下柔动而説随大亨贞无咎而天下随时随时之义大矣哉
　　象曰泽中有雷随君子以向晦入宴息
　　初九官有渝贞吉出门交有功
　　象曰官有渝从正吉也出门交有功不失也
　　六二系小子失丈夫
　　象曰系小子弗兼与也
　　六三系丈夫失小子随有求得利居贞
　　象曰系丈夫志舍下也
　　九四随有获贞凶有孚在道以明何咎
　　象曰随有获其义凶也有孚在道明功也
　　九五孚于嘉吉
　　象曰孚于嘉吉位正中也
　　上六拘系之乃从维之王用亨于西山
　　象曰拘系之上穷也
　　【巽下艮上】
　　蛊元亨利涉大川先甲三日后甲三日
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　象曰山下有风蛊君子以振民育徳
　　初六干父之蛊有子考无咎厉终吉
　　象曰干父之蛊意承考也
　　九二干母之蛊不可贞
　　象曰干母之蛊得中道也
　　九三干父之蛊小有悔无大咎
　　象曰干父之蛊终无咎也
　　六四裕父之蛊往见吝
　　象曰裕父之蛊往未得也
　　六五干父之蛊用誉
　　象曰干父用誉承以徳也
　　上九不事王侯高尚其事
　　象曰不事王侯志可则也
　　蛊元亨利渉大川蛊事也谓创制立法有为之事也敎化必大通故曰元亨也立法施令大行故曰利涉大川也先甲三日后甲三日者甲创制之始故创令立法先三日恐人未晓殷勤告示云后甲三日如此再三丁寜宣布此后犯者必诛使民无怨乃得无咎也象曰山下有风蛊者先儒云蛊惑也按春秋女惑男风落山谓之蛊既有惑乱当以敎事制之非是蛊训为事亦犹风行山下惑乱万物奸在人间惑乱众庶故以敎法齐之也君子以振民育徳者君子以振济人民象风之散布育养其徳象山之安静也初六干父之蛊有子考无咎厉终吉者考是父妣是母此即先儒通称也初六处事之初即能干成父事故曰干父之蛊也子能干了家事父又何忧父能无虑故曰有子考无咎也治家之初恐有危厉而能干济家事克终父命故曰厉终吉也九二干母之蛊不可贞者以阳居隂而又处中女人以内为本故曰干母之蛊也女人之性情多狠戾故不可全为正故云不可贞九三干父之蛊小有悔无大咎者以阳居阳处一家之刚正能干济父事故曰干父之蛊为无其应即不可以行故小有悔吝能堪家事即终无大咎矣六四裕父之蛊往见吝者裕寛也以隂得位寛猛得宜即是能容裕父之蛊也亦是无应而行人所不亲故曰往见吝也六五干父之蛊用誉者干事得至尊位是能干办父事承先之徳故有美誉于外孝经云立身行道扬名于后世以显父母是也上九不事王侯高尚其事者最处事上是能高尚其名不覊其身但可清虚守道不事君侯众多敬仰故曰高尚其事也
　　【兑下坤上】
　　临元亨利贞至于八月有凶
　　彖曰临刚浸而长説而顺刚中而应大亨以正天之道也至于八月有凶消不久也
　　象曰泽上有地临君子以敎思无穷容保民无疆初九咸临贞吉
　　象曰咸临贞吉志行正也
　　九二咸临吉无不利
　　象曰咸临吉无不利未顺命也
　　六三甘临无攸利既忧之无咎
　　象曰甘临位不当也既忧之咎不长也
　　六四至临无咎
　　象曰至临无咎位当也
　　六五知临大君之宜吉
　　象曰大君之宜行中之谓也
　　上六敦临吉无咎
　　象曰敦临之吉志在内也
　　临元亨利贞者临大也以阳气方长万物皆盛亦犹王者盛大之徳威临于下故称临也凡物盛之时能备四徳故曰元亨利贞也至于八月有凶者夫盛极必衰自然常理临为盛大之卦故以垂戒之言凶者临卦是建丑之月卦阳气方长至及八月即四隂已长四阳却退小人道长君子道消也故曰八月有凶也象曰泽上有地临者是以大临小以高临下之义也君子以敎思无穷容保民无疆者凡为君长以临当须敎化思念无有穷已又须含容保爱民人人即归徳边境不计逺迩也初九咸临贞吉者咸感也以阳感应于隂相感而临志行其正故曰贞吉也九二咸临吉无不利者以阳应隂相感而临也二是刚阳五是柔隂若全顺于五则刚徳全损全与相违又失感应之道必须量时进退如君臣献可替否之义故得吉无不利六三甘临无攸利既忧之无咎者以隂居阳即是越隂柔之道小人之行也甘谓言辞甘美邪佞不正之名也六三以邪謟之行以临于物患必生焉故无施而利故曰甘临无攸利若能恒忧其危改过自新乃得无咎故曰既忧之无咎也六四至临无咎者以隂应阳不惧刚长以至极之善而应临于初乃得无咎也六五知临大君之宜吉者以柔处尊纳刚以礼不以威武是用而知临于物如似大君之宜所以获吉也上六敦临吉无咎者敦厚也处坤之极即是敦厚以为临也处于上体志在尊贤故获吉也
　　【坤下巽上】
　　观盥而不荐有孚颙若
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设敎而天下服矣
　　象曰风行地上观先王以省方观民设敎
　　初六童观小人无咎君子吝
　　象曰初六童观小人道也
　　六二闚观利女贞
　　象曰闚观女贞亦可丑也
　　六三观我生进退
　　象曰观我生进退未失道也
　　六四观国之光利用賔于王
　　象曰观国之光尚賔也
　　九五观我生君子无咎
　　象曰观我生观民也
　　上九观其生君子无咎
　　象曰观其生志未平也
　　观盥而不荐者观谓王者道徳民所观看也盥谓瓶罍灌洗之器物也荐谓笾豆陈荐之属也今所观王者施瓶盥之礼为民祈福还威仪严敬否故不观陈荐之物也有孚颙若者孚信也颙是严整之貎谓君子行礼洁信立诚端敬颙然若鬼神在则下观其徳民顺其化故诗云颙颙卬卬如珪如璋君徳之义也象曰风行地上观者风如王者风敎行于地上人所观也先王省方观民设敎者先王以省视万方观看民俗施设敎化故郑众云从俗所为顺民之敎故君子治人不求变俗是也如封太公于齐五月报政为简其君臣礼从俗不同伯禽于鲁变其俗易其礼三年报政也初六童观小人无咎君子吝者观之为体下贱上贵也最处于下而不近朝廷之美所观狭如童稚之见故云童观也大观之时若如是乃小人之见才得无咎君子居之深可鄙吝也六二闚观利女贞者居内处中所见非大犹闚窃而观望此乃利女之正非丈夫之正处大观之时而为闚窃观看诚可丑也六三观我生进退者生犹道也六三处下卦之上是可进之时居上卦之下又是可退之地处此之时可以观风相几而不失其道也六四观国之光利用賔于王者处近君之尊故可观国之光华矣习国家之礼仪故可利为王賔也九五观我生君子无咎者居得尊位为观之主四海之内皆由我化我化若善天下习君子之风我化不善天下有小人之俗故我观之道有君子之风着又何有咎也上六观其生君子无咎者观其生则是为人所观者也最上处极为天下所观于已之道若能自戒慎高尚其事着君子之风故得无咎王传云独处异地不易执持此明上九但卓立其身异于尘俗何咎之有故论语云君子之过如日月之食过也人皆见之更也人皆仰之






　　周易口诀义卷二
<经部,易类,周易口诀义>
　　钦定四库全书
　　周易口诀义卷三　　　　　唐　史徴　撰
　　上经三【噬嗑至离】
　　【震下离上】
　　噬嗑亨利用狱
　　彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　象曰雷电噬嗑先王以明罚勑法
　　初九屦校灭趾无咎
　　象曰屦校灭趾不行也
　　六二噬肤灭鼻无咎
　　象曰噬肤灭鼻乘刚也
　　六三噬腊肉遇毒小吝无咎
　　象曰遇毒位不当也
　　九四噬干胏得金矢利艰贞吉
　　象曰利艰贞吉未光也
　　六五噬干肉得黄金贞厉无咎
　　象曰贞厉无咎得当也
　　上九何校灭耳凶
　　象曰何校灭耳聪不明也
　　噬嗑亨利用狱者噬啮也嗑合也喻人口中有物则隔人隔塞正法使正法不行如口中有物间啮而必通刑去奸邪正法无碍故曰利用狱也象曰雷电噬嗑雷动而威电照而明明动相合故曰噬嗑也先王以明罚勑法者勑整理也谓先王以明鉴之德刑罚兼施整齐法度也初九履校灭趾无咎者屦犹履也灭没也趾足也初九既居无位之地是受刑之人罪之尚微者也若能于是时着械没其趾足而因惩戒尔后改行修德故终身无咎故云小惩大戒此小人之福也六二噬肤灭鼻无咎二为得位处中所刑者当故曰噬肤灭鼻肤是柔脆之物喻伏罪之人然乘刚用刑即刑人深矣噬过其分以至灭鼻虽复过深而所刑者当故曰无咎六三噬腊肉遇毒小吝无咎者以隂处阳不正行刑罪人不伏怨生而不乘刚不失顺道虽有小吝于义无咎故曰小吝无咎也噬喻刑人腊喻不伏毒喻怨生九四噬干胏得金矢利艰贞吉者九四以阳失位不正行刑罪人不伏故曰噬干胏干胏肉之干者得金矢利艰贞吉金刚也矢直也虽刑不伏物而能得其刚直也既刚且直又利艰固不失其正可以获吉也六五噬干肉得黄金贞厉无咎位既不正有所刑人人亦不伏犹如噬啮干坚之肉物所以难噬也得黄金贞厉无咎者黄中也金刚也以其居中履刚得其刚正之道刚胜也位既不正刑戮得当然则居贞以危亦免咎也上九何校灭耳凶何担何也校枷锁也灭没也上九喻人积恶之极不能惩改须至担何枷锁以没其耳将至诛灭之凶故云恶积而不可揜罪大而不可解也
　　【离下艮上】
　　贲亨小利有攸往
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　象曰山下有火贲君子以明庶政无敢折狱
　　初九贲其趾舎车而徒
　　象曰舎车而徒义弗乘也
　　六二贲其须
　　象曰贲其须与上兴也
　　九三贲如濡如永贞吉
　　象曰永贞之吉终莫之陵也
　　六四贲如皤如白马翰如匪宼婚媾
　　象曰六四当位疑也匪宼婚媾终无尤也
　　六五贲于丘园束帛戋戋吝终吉
　　象曰六五之吉有喜也
　　上九白贲无咎
　　象曰白贲无咎上得志也
　　贲亨小利有攸往者贲饰也以刚柔交杂而相文饰也象曰山下有火贲王廙云山下有火文明相照夫山之为体层峰峻岭岩峦峭丽参差被日光照耀如以雕饰而见文章贲之象也君子以明庶政无敢折狱庶众也敢果也折断也君子以明鉴之德必须审察为众庶之政无直果敢折断狱讼当审慎用刑也初九贲其趾舎车而徒者趾足也处无位之地不尚华侈所饰在于足趾故曰贲其趾以其执志耿介不乘不义之车而从有义徒步故曰舎车而徒也六二贲其须须须也与三相近情意相得以下亲上犹如须之附面修其所理随之兴动故小象云与上兴也九三贲如濡如永贞吉者与二相得以饰以润故曰贲如濡如也以其非应相亲永保其正物莫能犯故曰永贞吉也六四贲如皤如白马翰如匪宼婚媾者四应在初被三隔碍志唯犹豫或文或素故曰贲如皤如质素也既不得前进但鲜洁其马翰如徘以待之矣故曰白马翰如也若非九三与己为宼难即与初已为媾婚故曰匪宼婚媾也六五贲于丘园束帛戋戋吝终吉者处得尊位为饰之主不尚华饰所贲质素故其致饰如似丘园丘园所生草木质素而已则不縻费国之盈盛乃束帛珍宝戋戋众多故曰贲于丘园束帛戋戋若能俭而约侈费用得宜处约之吝乃得终吉故曰吝终吉也上九白贲无咎者处饰之终终乃反素矣他人以色为饰而我以素为饰守志任真得其夲性何咎之有哉
　　【坤下艮上】
　　剥不利有攸往
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　象曰山附于地剥上以厚下安宅
　　初六剥牀以足蔑贞凶
　　象曰剥牀以足以灭下也
　　六二剥牀以辨蔑贞凶
　　象曰剥牀以辨未有与也
　　六三剥之无咎
　　象曰剥之无咎失上下也
　　六四剥牀以肤凶
　　象曰剥牀以肤切近灾也
　　六五贯鱼以宫人宠无不利
　　象曰以宫人宠终无尤也
　　上九硕果不食君子得舆小人剥庐
　　象曰君子得舆民所载也小人剥庐终不可用也剥不利有攸往者剥落也以隂剥阳以小人损君子是小人道长君子道消小人侵害君子故君子不利有攸往象曰山附于地剥者山本高峻今附于地是剥落之象也上以厚下安宅者宅人居者也剥之为体自下而起为干从初九而至剥也即是小人在下而起上侵于君子君子即可敦厚为徳制伏下人各令安其居也初六剥牀以足蔑贞凶蔑削也牀者人所安之物也今剥道自下而起似侵剥牀足人渐不安处削除中正之道所以凶也六二剥牀以辨蔑贞凶是牀梐之间牀足之上分辨之处也剥之渐盛削不已至于牀梐之间分辨之处削去正道正道陵夷所以凶也六三剥之无咎众皆剥阳唯六三与上九相应是独亲狎于君子虽当剥时可以无咎也六四剥牀以肤凶牀既削尽以至人肤身体被其侵剥切近于灾故为凶矣六五贯鱼以宫人宠无不利者独处于尊为剥之主众隂皆归騈头相次如贯穿之鱼小人得宠以消君子若接待众隂而似宫人在内未能害于外政矣既不预政事故云无不利也上九硕果不食君子得舆小人剥庐者处剥之上独处不落犹硕果之不食若君子处于此位似车舆运载下人令其获安故云君子得舆民所载也小人处此上位即侵削下人庐舎民何以安故曰小人不可用为君长故曰小人剥庐终不可用也
　　【震下坤上】
　　复亨出入无疾朋来无咎反复其道七日来复利有攸往
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　象曰雷在地中复先王以至日闭关商旅不行后不省方
　　初九不逺复无只悔元吉
　　象曰不逺之复以修身也
　　六二休复吉
　　象曰休复之吉以下仁也
　　六三频复厉无咎
　　象曰频复之厉义无咎也
　　六四中行独复
　　象曰中行独复以从道也
　　六五敦复无悔
　　象曰敦复无悔中以自考也
　　上六迷复凶有灾眚用行师终有大败以其国君凶至于十年不克征
　　象曰速复之凶反君道也
　　复亨者复是归本之名静黙为义故老子云归根曰静是谓复命也阳气反复所以亨通故曰亨也出入无疾朋来无咎者出则刚长入则阳复理会其时故无疾朋谓众阳以阳气渐长众阳朋聚而来故无咎反复其道七日来复者反之与复理防其宜故曰反复其道阳气灭絶之后不过七日阳复生来故云七日来复利有攸往以阳气渐盛阴柔乃消故利有所往象曰雷在地中复以静黙为义雷本动物今在地中静黙之象先王以至日闭关商旅不行后不省方者方事也先王于至之日闭塞视听不亲其事商旅不行道路在于君后亦不省察四方之事也初九不逺复无只悔元吉只大也最处复初初知福之机不为迷逺寻能求复归于善道故无大悔而终获大吉也六二休复吉处复之时近初之阳是亲仁善隣既亲贤德之行而获休美之吉六三频复厉无咎频蹙之貎也六三去复已逺虽胜上六之迷暗犹可频蹙而复于危厉之中而得无咎也六四中行独复独应于初即是弃恶归善处四隂之中独得善道故曰中行独复六五敦复无悔者敦厚也处尊位以敦厚之德而能考成其行故无悔而已也上六迷复凶有灾眚用行师终有大败以其国君凶至于十年不克征者上为最处复后是迷暗而更求复也以迷求复去善既逺必致凶灾故曰迷复凶有灾眚用此迷暗之人兴行师旅终有大败若用于其国内即反违君道故曰用行师终有大败以其国君凶也纵使修身改悔至于十年犹不能征进矣故曰至于十年不克征伤害曰灾妖祥曰眚
　　【震下干上】
　　无妄元亨利贞其匪正有眚不利有攸往
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　象曰天下雷行物与无妄先王以茂对时育万物初九无妄往吉
　　象曰无妄之往得志也
　　六二不耕获不菑畬则利有攸往
　　象曰不耕获未富也
　　六三无妄之灾或系之牛行人之得邑人之灾
　　象曰行人得牛邑人灾也
　　九四可贞无咎
　　象曰可贞无咎固有之也
　　九五无妄之疾勿药有喜
　　象曰无妄之药不可试也
　　上九无妄行有眚无攸利
　　象曰无妄之行穷之灾也
　　【干下艮上】
　　大畜利贞不家食吉利涉大川
　　彖曰大畜刚健笃实辉光日新其德刚上而尚贤能止健大正也不家食吉养贤也利涉大川应乎天也象曰天在山中大畜君子以多识前言往行以畜其德初九有厉利己
　　象曰有厉利己不犯灾也
　　九二舆説輹
　　象曰舆説輹中无尤也
　　九三良马逐利艰贞曰闲舆卫利有攸往
　　象曰利有攸往上合志也
　　六四童牛之牿元吉
　　象曰六四元吉有喜也
　　六五豮豕之牙吉
　　象曰六五之吉有庆也
　　上九何天之衢亨
　　象曰何天之衢道大行也
　　大畜利贞者艮止于上干刚前进不得通故曰大畜也柔能制刚非正不可故曰利贞也不家食吉有大畜之财常须养赡贤人使贤德食禄非食自家之食也利涉大川者丰财养贤是合天之道应人之心故可济涉大川不惧沉溺也象曰天在山中大畜者艮山上止干阳不得通故曰大畜也君子以多识前言往行以畜其徳者君子识前代人言往哲之行使多闻多见以畜积而为己德也初九有厉利己己止也初欲前进遇四畜盛若进即有危厉若休已不进即有所利故曰有厉利己九二舆説輹处畜之盛不可前进进而不已则舆説輹败不可以行然九二有居中之德不妄前进岂有过尤哉九三良马逐利艰贞曰闲舆卫利有攸徃者夫大畜者先畜后通今处干之上畜道见通可以升进以上九有尚贤之徳而不拒于九三三可以乘其壮马驰骋而来故曰良马逐途路近通而未全泰宜艰固而守贞正故曰利艰贞曰闲舆卫者闲碍也卫护也虽日日见有人闲碍于舆此则人之助已乃是防卫见护也何衢既通小为阻碍故无妨攸徃六四童牛之牿元吉童牛一嵗之牛其角如茧栗处艮之下是畜之首畜道将盛初既止而不进故六四可以童牛之角而止牿于初以柔制刚以息强争非惟获其大吉而亦有喜庆也六五豮豕之牙吉者豕牙横猾难制之物谓九二也九二前进如豕之牙五处畜盛而能制之故豮制其牙使不前能止强暴非惟获胜乃得吉庆故云有庆上九何天之衢亨者处畜之极何须更畜途径大通无复为碍衢者四达之路尔雅云四达谓之衢是也
　　【震下艮上】
　　颐贞吉观颐自求口实
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　象曰山下有雷颐君子以慎言语节饮食
　　初九舍尔灵观我朶颐凶
　　象曰观我朶颐亦不足贵也
　　六二颠颐拂经于丘颐征凶
　　象曰六二征凶行失类也
　　六三拂颐贞凶十年勿用无攸利
　　象曰十年勿用道大悖也
　　六四颠颐吉虎视眈眈其欲逐逐无咎
　　象曰颠颐之吉上施光也
　　六五拂经居贞吉不可涉大川
　　象曰居贞之吉顺以从上也
　　上九由颐厉吉利渉大川
　　象曰由颐厉吉大有庆也
　　颐贞吉者颐养也养正则吉故曰颐贞吉也观颐者谓在下之人观其君上所养之人若所养之人贤良即能助君行化也自求口实者谓其自养求其口中之实物饮食不节患必生焉故荀爽云饮食失宜患之所起是也象曰山下有雷颐者艮止于上雷动于下犹人口动咀嚼饮食皆下动上止颐之象也君子以慎言语节饮食者启发言语荣辱之阶不可不慎饮食过伤患之所起不得不节也初九舎尔灵观我朶颐凶者灵谓神灵明兆之物喻己之明德朶犹动嚼也喻贪婪躁求食禄之人当养贤之初不能修德待用而贪羡它人躁欲求之如舎己明德贪窃躁求所以凶也六二颠颐拂经于丘颐征凶者颠倒也谓倒下养初也拂违也经犹义也丘所履之常凢颐养之道只合以下养上今既倒下养初即是违于经义所履之常以此而养所行必凶故曰颐征凶也六三拂颐贞凶十年勿用无攸利者颐养之体贵于守正今六三以隂居阳是纳上以謟媚也既为謟行违养之道是正之凶矣虽复十年犹未可见用故无施而利故曰无攸利也六四颠颐吉虎视耽耽其欲逐逐无咎者耽耽威肃也逐逐敦实也以上养下所养贤人故曰颠颐吉也亲德养贤也不可以慢必须威而不猛如虎之视近志逺虽不怒而有威又须寡欲少求情志逐逐修此二德是颐养之美故无咎也六五拂经居贞吉不可涉大川者以隂居阳而位不正是违经义若居之能守贞正即吉以不正之身而处尊位故不利涉大川也上九由颐厉吉利涉大川者四隂皆宗归上莫不由上九而养之故曰由颐也为众隂之主又非其尊位不可以慢故严厉乃得吉故曰厉吉为众之主既能严正即物不敢违故利涉大川也
　　【巽下兑上】
　　大过栋桡利有攸往亨
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　象曰泽灭木大过君子以独立不惧遯世无闷
　　初六借用白茅无咎
　　象曰借用白茅柔在下也
　　九二枯杨生稊老夫得其女妻无不利
　　象曰老夫女妻过以相与也
　　九三栋桡凶
　　象曰栋桡之凶不可以有辅也
　　九四栋隆吉有它吝
　　象曰栋隆之吉不挠乎下也
　　九五枯杨生华老妇得其士夫无咎无誉
　　象曰枯杨生华何可乆也老妇士夫亦可丑也
　　上六过涉灭顶凶无咎
　　象曰过涉之凶不可咎也
　　大过者谓过越也衰乱之世德大之人过越常分以拯患难故曰大过也栋桡者栋谓屋栋也桡弱也曲也衰乱之世始终皆弱也利有攸往亨者谓德大之人挺身救难维持叔世往必亨通象曰泽灭木大过者灭没也泽水也如水泛溢以至没木亦如小人过越常分也君子以独立不惧遯世无闷者此论国之大柄故先儒于此不敢梗槩而言也谓君子欲有救难之心卓尔独立无所忧惧不然逃遯避世而心无忧闷也初六借用白茅无咎者以柔处下苟能防肃不怠而用洁白之茅置羞于地谨慎如此虽遇大过之难而亦无咎也九二枯杨生稊老夫得其女妻无不利者以阳处隂是拯难之人又无偏应而无私党犹如枯槁之杨更生稊穗所益乆也衰老之夫得其少妻可有后嗣也救难既多所济广故无所不利也九三栋桡凶者以阳处阳不能拯救危难又应于上有偏系之心故栋折榱崩而致凶也九四栋隆吉有它吝者以阳处隂犹有救难之心故栋得隆起也独应于初心不广救难褊狭故有它吝九五枯杨生华老妇得其士夫无咎无誉者以阳居阳不能拯救衰难以其居尊未即桡弱犹如枯槁之杨虽复生华寻见衰落亦犹衰老之妇而得少壮之夫即不能有益也以其处得尊位才得免咎而已既不能拯捄于人故无声誉之美故曰无咎无誉也上六过涉灭顶凶无咎者处大过之极是救难过甚遂灭顶也为救时之苦身至防亡深可哀而嗟之又何有咎也
　　【坎下坎上】
　　习坎有孚维心亨行有尚
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉象曰水洊至习坎君子以常德行习教事
　　初六习坎入于坎窞凶
　　象曰习坎入坎失道凶也
　　九二坎有险求小得
　　象曰求小得未出中也
　　六三来之坎坎险且枕入于坎窞勿用
　　象曰来之坎坎终无功也
　　六四樽酒簋贰用缶纳约自牖终无咎
　　象曰樽酒簋贰刚柔际也
　　九五坎不盈祗既平无咎
　　象曰坎不盈中未大也
　　上六系用徽纆寘于丛棘三嵗不得凶
　　象曰上六失道凶三嵗也
　　习坎者习为便习也坎险陷也夫险难之事非经便习不可以行故加习坎之字有孚维心亨者维于险难之中而有刚中之质故其孚信维系于心所以通也行有尚者内心刚正信实不失以此而行人所尊尚也象曰水洊至习坎者洊因仍也雨水因仍相洊而至故重险君子以常德行习教事者王君云至险未夷教不可废维处险难之中以恒常德行习修政教之事故庄氏云虽处急难之时道教岂可忘哉是也初六习坎入于坎窞凶者习坎犹其始习险事窞坎底也处坎之防无人救援失道而穷所以凶也九二坎有险求小得者实德无应犹处险中故曰坎有险也与初三相近缘初三隂柔皆是小人不足以为大援故只可求小得也六三来之坎坎险且枕入于坎窞勿用者位既不正又居两坎之间来之与往皆入于坎故曰来之坎坎也枕者不安之貎出即无应居又不安故曰险且枕也往来皆危入于坎底故曰入于坎窞也失位无应虽复往来徒劳而已故曰勿用也六四樽酒簋贰用缶纳约自牖终无咎者以柔得位上奉于君君臣相亲时明信显著虽复一樽之酒二簋之食而用瓦缶为此俭约进献于牖明徳惟馨故终无咎也九五坎不盈祗既平无咎者独陷难中而无救助是无匡弼之臣故曰坎不盈也身处尊位不可安然必须释难济时使天下安平乃得无咎故书云其尔万方有罪在予一人是也上六系用徽纆寘于丛棘三嵗不得凶者徽纆犹墨索也上六处险之极即是犯于严法之人遂乃以徽墨之绳而系之置于丛棘之中令其思过矣虞氏云以置九棘取改过自新故曰系用徽纆寘于丛棘也若置之九棘之中而不能改过自新必致罪咎故曰三嵗不得凶也
　　【离下离上】
　　离利贞亨畜牝牛吉
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也象曰明两作离大人以继明照于四方
　　初九履错然敬之无咎
　　象曰履错之敬以辟咎也
　　六二黄离元吉
　　象曰黄离元吉得中道也
　　九三日昃之离不鼔缶而歌则大耋之嗟凶
　　象曰日昃之离何可乆也
　　九四突如其来如焚如死如弃如
　　象曰突如其来如无所容也
　　六五出涕沱若戚嗟若吉
　　象曰六五之吉离王公也
　　上九王用出征有嘉折首获匪其丑无咎
　　象曰王用出征以正邦也
　　离利贞亨者离丽也柔着于中正柔而处中恐陷邪謟邪謟则不获亨通故须利贞正后乃得通故利贞亨丽犹着也如出着于物也畜牝牛吉者畜养也牛者外强内顺然离之为体故不可养刚猛之物则可畜养牝牛牛者顺从之物而又牝焉象曰明两作离者上下重明相照故云明两作离也故东宫有重明门欲令太子续于明也大人以继明照于四方者继明犹缉熙之义初九履错然敬之无咎者履而错然谓不安之貎也初九处无位之地心常不安常虑危害若能恭敬为本以避于害即得无咎故曰敬之无咎也六二黄离元吉者黄中色也离文明也得黄中之色而又处文明故复大吉也九三日昃之离不鼓缶而歌则大耋之嗟凶者处下卦之上如日昃之离喻人中年以上可委政于人求已之乐鼓缶而歌乐天知命而已若不知天命独亲执政事至于耋老嗟怨无益所以凶也九四突如其来如焚如死如弃如者三处下离已没之际四为上离始出之初突如始出忽然而来故曰突如其来如欲进炎而焚于君故曰焚如以臣害君命必不全故曰死如也违于臣节众之所弃故曰弃如也六五出涕沱若戚嗟若吉者隂居阳位不胜所履四为逆首欲来害己若其出涕沱忧戚嗟如此戒惧为众所助乃得吉也上九王用出征有嘉折首获匪其丑无咎者处离之极离道已盛则须除其非类以去民害故王用出征伐必有嘉美之功折断罪人之首获得非类者始可免咎以处穷极之地当须去民之害乃得无咎故曰获匪其丑无咎也丑类也










　　周易口诀义卷三
　　钦定四库全书
　　周易口诀义卷四　　　　唐　史徴　撰
　　下经一【咸至益】
　　【艮下兑上】
　　咸亨利贞取女吉
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　象曰山上有泽咸君子以虚受人
　　初六咸其拇
　　象曰咸其拇志在外也
　　六二咸其腓凶居吉
　　象曰虽凶居吉顺不害也
　　九三咸其股执其随往吝
　　象曰咸其股亦不处也志在随人所执下也
　　九四贞吉悔亡憧憧往来朋从尔思
　　象曰贞吉悔亡未感害也憧憧往来未光大也
　　九五咸其脢无悔
　　象曰咸其脢志末也
　　上六咸其辅颊舌
　　象曰咸其辅颊舌滕口说也
　　咸亨利贞者咸感也感应也以二气交感所以亨通感应之道必须以正故曰利贞也取女吉者以艮兑俱是少相配交感感而又正备礼乃行即是婚取之善也象曰山上有泽咸者山体空虚艮阳泽性润下兑隂山受泽润万物以生是相感之象也君子以虚受人者夫欲感人之心怀来万邦者必须空虚其心受纳诸物无所弃遗何妥云虚心受人不闲不拒即物来归已君子之志也初六咸其拇者拇是足大指初六处感之始而应于四喻体之中在于足指相感微浅故无吉凶悔吝也六二咸其腓凶居吉者腓肠也腓体动躁或屈或伸不能安静若以躁感物必致凶灾若静而相感即怀吉庆故曰咸其腓凶居吉九三咸其股执其随徃吝者股腿防也随谓足九三渐进于腿防之间股之为体动静不能自处常执随其足股非动躁之物而彊抑其情譬之于人自无特操卓然独处而乃随从于人是所执卑劣以斯而行必招恨辱故曰往吝也九四贞吉悔亡憧憧往来朋从尔思者以阳居隂邪僻相感患必生焉故须贞正获吉忧悔乃亡故云贞吉悔亡也憧憧往来之貌夫相感之道固当修徳安处其位使物自来即朋党从尔所思斯未为光大故小象云未光大也九五咸其脢无悔者脢背脊也夫感应之道贵乎心实今九五所感在于脢明其非在衷心薄于交义故但无悔而已脢亦心之上口之下也上六咸其辅颊舌辅颊是言语之具上六咸道之末所感在于口舌颊颔之间不能以心相感但滕达口舌传说而已故小象云滕口说也
　　【巽下震上】
　　恒亨无咎利贞利有攸往
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　象曰雷风恒君子以立不易方
　　初六浚恒贞凶无攸利
　　象曰浚恒之凶始求深也
　　九二悔亡
　　象曰九二悔亡能久中也
　　九三不恒其徳或承之羞贞吝
　　象曰不恒其徳无所容也
　　九四田无禽
　　象曰久非其位安得禽也
　　六五恒其徳贞妇人吉夫子凶
　　象曰妇人贞吉从一而终也夫子制义从妇凶也上六振恒凶
　　象曰振恒在上大无功也
　　恒亨者恒久也恒久之道所贵变通不能变通无由长久故系辞云易穷则变变则通通则久是也无咎利贞利有攸往者恒而亨以济三事也谓旣变通即无咎过故利以修正正道既行即何往不利也象曰雷风恒先儒皆云雷资风而益逺风假雷以增威故君子以立不易方者方道也言君子立身修行举事合宜不移其道宜于世俗也初六浚恒贞凶无攸利者浚深也初六处恒之始即合渐渐以求于恒而乃浚然使深深为恒是凶正害徳无施而利故贞凶无攸利也九二悔亡以阳居隂位旣不正所以有悔守其谦道所以悔亡也九三不恒其徳或承之羞贞吝者居下卦之上即是进慕高位处上卦之下又欲静退自守故不恒守其一徳是执心不定徳行无恒即有耻辱至焉以此为正亦可贱矣故贞吝也九四田无禽者畋猎也禽喻有功也处恒之时位既不正即是田猎无所获喻有事而无功也六五恒其徳贞妇人吉夫子凶处恒之时而得尊位当须普亲天下而乃专志在二即是执守一徳故曰恒其徳贞也既不能广亲贤徳守一而已斯乃妇人之道若譬之丈夫即致凶灾故夫子凶也上六振恒凶者振躁动也处夫动极即合安静无为无事而已反以躁动求为即有凶危及也
　　【艮下干上】
　　遯亨小利贞
　　彖曰遯亨遯而亨也刚当位而应与时行也小利贞浸而长也遯之时义大矣哉
　　象曰天下有山遯君子以逺小人不恶而严
　　初六遯尾厉勿用有攸往
　　象曰遯尾之厉不往何灾也
　　六二执之用黄牛之革莫之胜说
　　象曰执用黄牛固志也
　　九三系遯有疾厉畜臣妾吉
　　象曰系遯之厉有疾惫也畜臣妾吉不可大事也九四好遯君子吉小人否
　　象曰君子好遯小人否也
　　九五嘉遯贞吉
　　象曰嘉遯贞吉以正志也
　　上九肥遯无不利
　　象曰肥遯无不利无所疑也
　　遯亨者遯是逃隠退避之名谕小人道长君子当退避而后可亨也小利贞者虽居小人道长之时正道亦未全灭亦可小利为正也象曰天下有山遯者积阳为天积隂为地山者隂长之象山势渐长以逼于天天性高逺逼而不至如天渐高避于山君子之逺小人不恶而严者处小人道长之世近之必致危害故须逺避不可与之为恶又须庄敬严恭自保其身也初六遯尾厉勿用有攸往者尾之为物最在体后处遯之时众皆逃遯唯初六最在于后即必被执获故致危厉若能知尾为危不如不往即无灾害故曰勿用有攸往也六二执之用黄牛之革莫之胜说者黄中色也以譬中和也牛革即是牛皮喻其厚顺也处逃遯之时众皆逃遯唯六二得位守中不肯逃遯意欲率众以安其处何以劝勉之必须用中和之道厚顺之徳有此之善人莫胜已可脱免逃遯而去也九三系遯有疾厉畜臣妾吉者夫亲昵小人即为小人侵伤故有疾惫危厉也然亲洽于二虽得如似畜养臣妾不可兴建大事故小象云不可大事也九四好遯君子吉小人否者有应在内即情有所恋身处于外即志欲逺遯若知几君子思虑危害而能超然不顾所应而好遯避即获吉矣故曰好遯君子吉小人处此情有所恋不肯遯故曰小人否否是否臧之否也九五嘉遯贞吉者嘉美也五居尊位为遯之主率正小人之志以安于俗不令遯散故获美善之吉也上九肥遯无不利者肥者优饶之名上九处遯之时最居于外内又无应即无顾恋超然高举不为小人所累是逃遯之时而得优饶者也既有如斯之徳即无不利矣
　　【干下震上】
　　大壮利贞
　　彖曰大壮大者壮也刚以动故壮大壮利贞大者正也正大而天地之情可见矣
　　象曰雷在天上大壮君子以非礼弗履
　　初九壮于趾征凶有孚
　　象曰壮于趾其孚穷也
　　九二贞吉
　　象曰九二贞吉以中也
　　九三小人用壮君子用罔贞厉羝羊触藩羸其角象曰小人用壮君子罔也
　　九四贞吉悔亡藩决不羸壮于大与之輹
　　象曰藩决不羸尚往也
　　六五丧羊于易无悔
　　象曰丧羊于易位不当也
　　上六羝羊触藩不能退不能遂无攸利艰则吉
　　象曰不能退不能遂不详也艰则吉咎不长也
　　【坤下离上】
　　晋康侯用锡马蕃庶昼日三接
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　象曰明出地上晋君子以自昭明徳
　　初六晋如摧如贞吉罔孚裕无咎
　　象曰晋如摧如独行正也裕无咎未受命也
　　六二晋如愁如贞吉受兹介福于其王母
　　象曰受兹介福以中正也
　　六三众允悔亡
　　象曰众允之志上行也
　　九四晋如鼫鼠贞厉
　　象曰鼫鼠贞厉位不当也
　　六五悔亡失得勿恤往吉无不利
　　象曰失得勿恤往有庆也
　　上九晋其角维用伐邑厉吉无咎贞吝
　　象曰维用伐邑道未光也
　　【离下坤上】
　　明夷利艰贞
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之象曰明入地中明夷君子以莅众用晦而明
　　初九明夷于飞垂其翼君子于行三日不食有攸往主人有言
　　象曰君子于行义不食也
　　六二明夷夷于左股用拯马壮吉
　　象曰六二之吉顺以则也
　　九三明夷于南狩得其大首不可疾贞
　　象曰南狩之志乃大得也
　　六四入于左腹获明夷之心于出门庭
　　象曰入于左腹获心意也
　　六五箕子之明夷利贞
　　象曰箕子之贞明不可息也
　　上六不明晦初登于天后入于地
　　象曰初登于天照四国也后入于地失则也
　　明夷利艰贞者夷伤也离为日喻日入地中伤明之象故曰明夷以人事明之亦犹君在上臣不敢显其明徳必须艰固为贞又不可随世倾邪故曰利艰贞也象曰明入地中明夷者夫日之为道即合升髙照耀今在地中伤其光耀之象君子以莅众用晦而明者莅临也晦暗也故君子当是时以临于众内怀明徳外彰晦暗无为无事清净不欺闭智塞耀故老子云我无为而人自化是也初九明夷于飞垂其翼君子于行三日不食有攸往主人有言者上六以隂居上是暗君之象初九旣居无位之地未食暗君之禄可以逃避危难不由轨路如鸟之飞故曰于飞怀惧而行以求隠翳故曰垂其翼虽处危惧志存道义故曰于行切于逃难饥不暇食故曰三日不食处危惧之时与众乖异故主人有相疑之言故曰有攸往主人有言也六二明夷夷于左股用拯马壮吉者左者明所伤小也左股被伤犹得顺而处位六二以柔居中不为刚猛之事即不为暗主所疑犹处其位然后时进退乃得随时用拯马而避之得吉也九三明夷于南狩得其大首不可疾贞者南是阳明之方也狩者征伐之义九三以离明之极而以征伐至暗之主乃获暗君之头首故曰南狩得其大首也既诛暗主将正其民民迷日久即可化之以渐不可速使从正故曰不可疾贞也六四入子左腹获明夷之心于出门庭者左者取其顺也腹者获其心既知君意虽近不危纵使逃难不逺适止于门庭而已也六五箕子之明夷利贞者最近暗君犹箕子之近殷纣执正不回而不能灭利以正贞故小象云明不可息也息灭也上六不明晦初登于天后入于地者处明夷之极是暗晦之主殷纣当之也初登于位本谓光徳显于四方及其无道果致被伐至于防灭故曰后入于地也
　　【离下巽上】
　　家人利女贞
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　象曰风自火出家人君子以言有物而行有恒
　　初九闲有家悔亡
　　象曰闲有家志未变也
　　六二无攸遂在中馈贞吉
　　象曰六二之吉顺以巽也
　　九三家人嗃嗃悔厉吉妇子嘻嘻终吝
　　象曰家人嗃嗃未失也妇子嘻嘻失家节也
　　六四富家大吉
　　象曰富家大吉顺在位也
　　九五王假有家勿恤吉
　　象曰王假有家交相爱也
　　上九有孚威如终吉
　　象曰威如之吉反身之谓也
　　家人利女贞者家人谓室家之人故孔氏云明家内之道正一家之人是也治家之道非丈夫独正内在女子故曰利女贞也象曰风自火出家人者离火巽风夫火之为体因风而生火既炎盛还复生风风火相成似夫妇成家之义也君子以言有物而行有恒者物事也君子所言皆须有事论语典实事不虚妄矣所行徳行不亏于常故曰行有恒也初九闲有家悔亡者闲防也夫治家之道必须先以防虑不令凟乱若候凟乱之后方始治之即忧悔生矣今治家之初便能防闲悔必亡矣六二无攸遂在中馈贞吉者以柔处中以隂应阳正夫妇之义也妇人职务但事供给馈食祭祀而已全非遂志之人故曰无攸遂在中馈贞吉也九三家人嗃嗃悔厉吉妇子嘻嘻终吝者嗃嗃严整之貌嘻嘻喜笑之声悔过也九三处一卦之上为一家之长理家之道必须严整直是过于猛难虽似危酷后乃获吉故曰家人嗃嗃悔厉吉若从妇人笑语不制不节终致悔吝故曰嘻嘻终吝也六四富家大吉者富谓禄位昌盛之名也六四柔巽之质上奉于君而得其位即是禄位昌盛而富其家长保安吉之大也九五王假有家勿恤吉者假至也体刚居巽而得尊位能以巽顺接待于下至于天下尽有其家莫不归王之化故不假忧恤自然获吉先儒云犹如舜能治家处于妫汭即是归让至焉上九有孚威如终吉者处家人之极家道大成也刑于寡妻义彰于外信被天下故曰有孚威及遐迩故曰威如威信并至敬义交接终保其吉故曰终吉也
　　【兑下离上】
　　睽小事吉
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　象曰上火下泽睽君子以同而异
　　初九悔亡丧马勿逐自复见恶人无咎
　　象曰见恶人以避咎也
　　九二遇主于巷无咎
　　象曰遇主于巷未失道也
　　六三见舆曳其牛掣其人天且劓无初有终
　　象曰见舆曳位不当也无初有终遇刚也
　　九四睽孤遇元夫交孚厉无咎
　　象曰交孚无咎志行也
　　六五悔亡厥宗噬肤往何咎
　　象曰厥宗噬肤往有庆也
　　上九睽孤见豕负涂载鬼一车先张之弧后说之弧匪宼婚媾往遇雨则吉
　　象曰遇雨之吉羣疑亡也
　　【艮下坎上】
　　蹇利西南不利东北利见大人贞吉
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　象曰山上有水蹇君子以反身脩徳
　　初六往蹇来誉
　　象曰往蹇来誉宜待也
　　六二王臣蹇蹇匪躬之故
　　象曰王臣蹇蹇终无尤也
　　九三往蹇来反
　　象曰往蹇来反内喜之也
　　六四往蹇来连
　　象曰往蹇来连当位实也
　　九五大蹇朋来
　　象曰大蹇朋来以中节也
　　上六往蹇来硕吉利见大人
　　象曰往蹇来硕志在内也利见大人以从贵也
　　【坎下震上】
　　解利西南无所往其来复吉有攸往夙吉
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉象曰雷雨作解君子以赦过宥罪
　　初六无咎
　　象曰刚柔之际义无咎也
　　九二田获三狐得黄矢贞吉
　　象曰九二贞吉得中道也
　　六三负且乘致宼至贞吝
　　象曰负且乘亦可丑也自我致戎又谁咎也
　　九四解而拇朋至斯孚
　　象曰解而拇未当位也
　　六五君子维有解吉有孚于小人
　　象曰君子有解小人退也
　　上六公用射隼于高墉之上获之无不利
　　象曰公用射隼以解悖也
　　解利西南者解缓也谓难道解释物情舒缓故谓解也西南坤位坤训众也夫散难释险利施于众即所济大故曰利西南也无所往其来复吉者若难道已散无难可救即宜反覆守其静黙即合于常理也有攸往夙吉者夙早也速也若难道方殷虑其侵伤平人必须速往救济以安险俗故曰夙吉象曰雷雨作解者雷既发动雨泽施降物情舒畅故是解缓之象也君子以赦过宥罪者赦放也宥寛也过谓误犯罪谓故为过轻即放舍罪重即寛宥如似合死从流合流从徒皆是缓其罪刑也初六无咎者难道已散上有所应故无咎也九二田获三狐得黄矢贞吉者隠伏之物喻犴猾之人九二以刚居其位为君委任能散险难能除奸暴之人如似田猎而获三狐能持中直之道而令其正故曰得黄矢贞吉也六三负且乘致宼至贞吝者六三位既不正而以谄媚上附九四下乘于二如似担负之人乘君子之乘即寇盗必见其侵伤故曰负且乘致寇至以不正之身虽幸而免是正人之所贱故曰贞吝也九四解而拇朋至斯孚者拇足指也而汝也九四位既不正三亦不正以相亲比三附于四如指附足然九四本应在初若与三相附即失其本应若四能弃三之拇即初六之朋与已合信故曰朋至斯孚也六五君子维有解吉有孚于小人者以柔居尊不自专制而委九二任用得人是有君子之徳而能解释险难故曰君子维有解吉也以君子之道而能散难即小人虽伏暗昧亦能信服君子不敢为非故曰有孚于小人也上六公用射隼于高墉之上获之无不利者公者臣之极贵者也上六以阳居极故称公也居动之上为解之极是能去贪暴除凶悖故以射隼论之隼者贪贱之鸟鹰鹯之属为六三失位不正隼之为鸟宜居山林而止于人家墉墙之上即为人所憎射之克中故曰获之无不利也
　　【兑下艮上】
　　损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　象曰山下有泽损君子以惩忿窒欲
　　初九已事遄往无咎酌损之
　　象曰已事遄往尚合志也
　　九二利贞征凶弗损益之
　　象曰九二利贞中以为志也
　　六三三人行则损一人一人行则得其友
　　象曰一人行三则疑也
　　六四损其疾使遄有喜无咎
　　象曰损其疾亦可喜也
　　六五或益之十朋之弗克违元吉
　　象曰六五元吉自上祐也
　　上九弗损益之无咎贞吉利有攸往得臣无家
　　象曰弗损益之大得志也
　　损有孚元吉无咎可贞利有攸往者损是减损之名喻人臣损下而益于上故名损也夫损之为道若不以诚信即咎莫大焉必须有信然后大吉故曰有孚元吉也既立诚信而获大吉即无咎过而可止故曰无咎可贞以无咎可贞之徳故利有攸往也曷之用二簋可用享者曷何也当损之时物皆俭损何用丰厚但以簋薄之礼应时而行可以享献神明也象曰山下有泽损者泽在山下泽卑山高以泽自损以崇于山亦犹下之自损奉益于上也君子以惩忿窒欲者惩止也窒塞也夫情欲所兴随境而动若任其情欲患必生焉故君子修徳益损其身当须惩止忿怒窒塞情欲即善莫大焉初九已事遄往无咎酌损之者已竟也遄速也损之为道损下益上犹如人臣损己而奉于君然初九犹有权务若废职而往潜为求进即咎莫大焉若已事不往即为拒上敖贵故事竟速往乃得无咎故曰已事遄往无咎也夫刚往即柔危若全以刚往即四不相纳故酌减损之与四合志故曰酌损之也九二利贞征凶弗损益之者当损之时虽以下奉上损刚益柔然损刚太极即剥道成焉故九二利居其位守正而处即可以贞若进于柔即凶故曰利贞征凶然知进必有凶故九二以中为志不求损已而务增益故曰弗损益之也六三三人行则损一人一人行则得其友者处损之时损之为义其道上行三人谓六三已上三隂也夫天地之道以淳一相感男女之道以正一相配今六三应于上九若往就上九即六四六五缘同类必随之俱行此防茅义也若六三独行即上九纳之无疑而得配友故曰三人行即六三独损六三自行即得匹配此是致一之道也六四损其疾使遄有喜无咎者疾谓相思之疾也久而不相见必有勤望之忧故积忧成疾六四以柔纳刚同志斯来即无复勤思之疾故使遄速乃有喜有喜乃无咎矣故曰使遄有喜无咎也六五或益之十朋之弗克违元吉者处损之时以柔处尊是能益损于已而用柔和则天下莫不归而益之故曰或益之朋党也者决疑明鉴之物喻明智也克能也六五以柔居尊是损己奉人纳贤自辅即贤智必归各贡其能不违于五故曰不克违也羣才既至天与我民无不扶祐天人并助故获大吉故曰元吉也先儒皆云十朋者一曰神二曰灵三曰摄四曰寳五曰文六曰筮七曰山八曰泽九曰水十曰火上九弗损益之无咎贞吉利有攸往得臣无家者损极反益象人能抑损其身而奉它人乃为物所益故曰弗损益之损极而反受益即刚徳遂长不忧于咎用正而吉故曰无咎贞吉也既备斯徳何往不利故曰利有攸往也居上乘柔损极反益体本刚徳为物所归故曰得臣得臣者谓得臣子而辅君为政使天下通而为一故曰无家无家者光宅天下不为私已以天下为一家故曰无家也
　　【震下巽上】
　　益利有攸往利涉大川
　　彖曰益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　象曰风雷益君子以见善则迁有过则改
　　初九利用为大作元吉无咎
　　象曰元吉无咎下不厚事也
　　六二或益之十朋之弗克违永贞吉王用享于帝吉象曰或益之自外来也
　　六三益之用凶事无咎有孚中行告公用圭
　　象曰益用凶事固有之也
　　六四中行告公从利用为依迁国
　　象曰告公从以益志也
　　九五有孚惠心勿问元吉有孚惠我徳
　　象曰有孚惠心勿问之矣惠我徳大得志也
　　上九莫益之或击之立心勿恒凶
　　象曰莫益之偏辞也或击之自外来也
　　益利有攸往者益是増长之名饶裕为义也损卦损下益上益卦损上益下者亦犹人君能自损己而惠下人故宋衷云明君之徳必须损己而利人则下尽益矣君能以益物为意动而无有违者即斯而往何所不利故曰利有攸往也利渉大川者能益于物则理絶难险故利涉大川也象曰风雷益者雷以发生风能长育万物皆益故益之为义在雷风也君子以见善则迁有过则改迁进移也改更惩也君子求益莫过迁进企慕道徳其有过恶改更惩戒不再为也初九利用为大作元吉无咎者处益之初应巽之始体刚干事能堪建大事之端以成王事者也然虽有其才而得其时不居其位即时人不辅欲有兴作即祸必生焉必须有大功以补其过即得无咎故曰元吉无咎元吉是有功之词大作谓兴作大事也六二或益之十朋之弗克违永贞吉王用享于帝吉者以柔居中又应于防处益而怀巽即物皆归焉故曰或益之朋众也灵鉴也六二既怀谦冲即物自外来朋灵献防羣才响应故十朋之弗克违也然位不当尊故永贞吉也处益如斯上下归徳故王用此时可以享献天帝即朋灵降福故曰王用享于帝吉也六三益之用凶事无咎有孚中行告公用圭者以隂居阳以刚健而求于益故曰益之不能行谦而用刚壮求益即物所不与若以谦让责之理合诛讨若以意测原本情志在救难即物皆恃之是用凶事而得免咎故曰用凶事无咎也若乃求益不为私已志在救难用壮不至刚暴斯乃适合时宜是有信实而得中行此中行之道执圭以告于公救凶危之事故曰有孚中行告公用圭也六四中行告公从利用为依迁国者以柔处臣位居防之初在上应下位虽不中用中而行故曰中行与君相近即是藩屏之臣以此中行之道而告于公公必从之以此道依人而迁国人无不顺明以中行之道而迁国人无不利矣故曰利用为依迁国也九五有孚惠心勿问元吉有孚惠我徳者得位处尊为益之主兼张徳义徳义之本莫盛乎信为益之大莫大于心因人所欲而已与人有信有惠尽物之心益之盛矣既有斯徳必获大吉不假疑问徳必昭彰故曰有孚惠心勿问元吉我既以信惠被于物则天下皆以信惠归我故有孚惠我徳也上九莫益之或击之立心勿恒凶者处益之极益之甚也既已过盈即人之不与故曰莫益之也无厌之求怨怒非一故曰或击之也勿无也益以过极而更有求是立心无恒凶祸必至故曰立心勿恒凶也

　　周易口诀义卷四
<经部,易类,周易口诀义>
　　钦定四库全书
　　周易口诀义卷五　　　　唐　史徴　撰
　　下经二【夬至艮】
　　【干下兑上】
　　夬扬于王庭孚号有厉告自邑不利即戎利有攸往彖曰夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　象曰泽上于天夬君子以施禄及下居德则忌
　　初九壮于前趾往不胜为咎
　　象曰不胜而往咎也
　　九二惕号莫夜有戎勿恤
　　象曰有戎勿恤得中道也
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　九四臀无肤其行次且牵羊悔亡闻言不信
　　象曰其行次且位不当也闻言不信聪不明也
　　九五苋陆夬夬中行无咎
　　象曰中行无咎中未光也
　　上六无号终有凶
　　象曰无号之凶终不可长也
　　夬扬于王庭者夬决也阳长至五上六一柔而乘五刚以人事喻犹小人乘陵君子而为不顺众共决之故曰夬也以刚决柔以君子除小人以刚正之德去邪謟故可显然于王者之庭发扬决断之事示公正而无私隐故曰扬于王庭王庭亦公庭也孚号有厉者号号令也厉危也以刚正之德而行孚信号令施决断之事即上六之柔亦喻邪謟小人忧危之理分明可见矣告自邑不利即戎者夫兴师动众必扰国乱人今上六一柔既乘刚不顺更喻小小之人要除只可独行决断不必更兴师旅故不利即戎也利有攸往者刚德既长柔邪必消刚道既成利有所往也象曰泽上于天夬者泽性流动虽蹔上天必决而下故取夬象君子以施禄及下居德则忌者夫行决断之道必威恩并行若威而不恩即过在苛暴若恩而不威即失于制断君子行决之时必须恩禄及于下人又须居德于身人则禀其威禁也忌是禁也初九壮于前趾往不胜为咎趾足也处体最下初九处决之首欲行决断之事必须审其事宜量其可否然后始行其令今为刚健之初所壮在于趾足刚壮未全往必不胜先有咎生故曰往不胜为咎也九二惕号莫夜有戎勿恤者惕惧号呼也九二以刚处中刚则正直中又不偏而有此德能行决断虽有人惧呼来报云至莫必有戎寇侵害缘九二自恃中直不枉刑断虽闻此言心无疑忧而惑故曰勿恤也九三壮于頄有凶君子夬夬独行遇雨若濡有愠无咎者頄面颧也谓上六也上六居众阳之上居而不安若颧之处面以九三刚阳而应上六即是君子以助小人頄之处面谁人不见故曰壮于頄有凶也剥卦以隂应阳为善为隂柔须有所附今九三以阳应隂众欲决去独往应之为凶若达理君子知小人不可与亲而能舎其本应决之不疑故曰君子夬夬也若独行殊志应于小人即有罪罚如遇雨霑濡徒怀忿恨能无怨于人即须有愠无咎也九四臀无肤其行次且牵羊悔亡闻言不信者次且行不前之貎也羊壮也九四据下三阳前进必见侵伤犹如臀无肤则居不得安居不得安行亦难进然五阳当位体又刚壮四若牵系于五身有所托即不刚不敢侵伤故曰牵羊悔亡也然四亦是刚阳虽五有刚壮未肯信服事五故曰闻言不信也九五苋陆夬夬中行无咎者苋陆草之柔脆谓上六也以九五之刚决上六之柔决之至易如决柔脆之物故曰苋陆夬夬以居尊位而亲决上六即是以至尊而敌至卑虽其克胜不足为贵但处位中行才得免咎而已故曰中行无咎也上六无号终有凶者以柔乘刚而居众阳之上其犹小人乘陵君子凶危必至故戒之曰不用号咷终致凶也
　　【巽下干上】
　　姤女壮勿用取女
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　象曰天下有风姤后以施命诰四方
　　初六系于金柅贞吉有攸往见凶羸豕孚蹢躅
　　象曰系于金柅柔道牵也
　　九二包有鱼无咎不利賔
　　象曰包有鱼义不及賔也
　　九三臀无肤其行次且厉无大咎
　　象曰其行次且行未牵也
　　九四包无鱼起凶
　　象曰无鱼之凶逺民也
　　九五以杞包瓜含章有陨自天
　　象曰九五含章中正也有陨自天志不舎命也
　　上九姤其角吝无咎
　　象曰姤其角上穷吝也
　　姤女壮勿用取女者姤者遇也初六一柔而遇五刚譬之人事即是一女而遇五男夫女之为道固合婉娩贞顺处于幽室待礼乃行今遇五男淫壮若斯故不可取故曰女壮勿用取女也象曰天下有风姤者风行天下无物不遇故是姤象也后以施命诰四方者后君也诰诫也风譬王者风教也故风行草偃所以人君象此以施命诰戒于四方也初六系于金柅贞吉有攸往见凶羸豕孚蹢躅者金者坚刚之物柅者制动之主谓九四也初六应在九四若系于正应制动由四即合理之宜正之吉矣故曰系于金柅贞吉也然初六处遇之初性又躁动即是不牵系于四而有所往斯乃凶危立见故曰有攸往见凶然淫躁若斯又如羸弱之豕蹢躅而进故曰羸豕乎蹢躅也羸豕牝豕为淫丑也蹢躅行不正貎九二包有鱼无咎不利賔者初六隂柔处下位故称鱼也初六与二相近不能逆于所近乐充九二之包厨故曰包有鱼也初自愿来非已侵夺故无咎也擅人之物以为已恵故不利賔也九三臀无肤其行次且厉无大咎者九三居下卦之上是一卦之主今初六与二相得而九三失其所据居即不安行亦不进故曰臀无肤其行次且然九三履得其位非为妄处直以不遇其时故致危厉灾非已招故无大咎故厉无咎也九四包无鱼起凶初六与二相近乐充九二之包厨四失本应故曰包无鱼九四既失其应即是下无民人若无人而动失应而作有所兴为即致凶灾故曰起凶也九五以杞包瓜含章有陨自天者杞枸杞也瓜瓠瓜也杞生于肥地瓠瓜为物系而不食也五居尊位下无其应犹如杞包瓜系而不食其犹人君虽居贵位下既无人何以施其教命故曰以杞包瓜也下无应援教命不可行虽有章美之德而但包含之故曰含章也然以刚居尊怀刚中之德虽即教命不行无人敢有倾陨矣所有陨絶惟天而已故曰有陨自天也上九姤其角吝无咎者处遇之极无所复遇其犹一体之中遇角而已故曰姤其角也角既处上即非所安与不遇无异故生悔吝然下既无应不与物竞故无凶灾故曰吝无咎也
　　【坤下兑上】
　　萃亨王假有庙利见大人亨利贞用大牲吉利有攸往彖曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　象曰泽上于地萃君子以除戎器戒不虞
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　六二引吉无咎孚乃利用禴
　　象曰引吉无咎中未变也
　　六三萃如嗟如无攸利往无咎小吝
　　象曰往无咎上巽也
　　九四大吉无咎
　　象曰大吉无咎位不当也
　　九五萃有位无咎匪孚元永贞悔亡
　　象曰萃有位志未光也
　　上六赍咨涕洟无咎
　　象曰赍咨涕洟未安上也
　　萃亨者萃聚也其犹王者有德怀来万邦人皆归之故曰萃也人既归已即无所不通故曰萃亨也王假有庙者假至也天下离散虽则有庙与无庙同纵使享祭神明不降今王既有德人神大同孝德乃洽王至此时始可假有宗庙故周正云鬼神享德不在食也利见大人亨利贞者当聚之时必须德大之人而为其主故书云惟天生民有欲无主乃乱故曰利见大人也大德之人能正道即使下民亨通而利以为正故曰亨利贞也用大牲吉利有攸往者大牲犠牛也大德之人而为其主聚道既全即宜用大牲吉利用攸往也象曰泽上于地萃者泽处地上水潦聚物是萃聚象也君子以除戎器戒不虞者除治也当大聚之时虑恐人心有异故曰君子亦修戎器戒慎防备不虞文聚武备是也初六有孚不终乃乱乃萃若号一握为笑勿恤往无咎者初六应于九四见六三与九四相近心生嫌疑始以诚信相就忽然生疑未进故曰有孚不终也当萃之时贵于合会奔驰而往进不以礼故曰乃乱乃萃夫谦恭之道百行之本若以谦而行即无不合今初六若执此谦逊自比身云一握之小又为柔懦卑劣之容即六三邪偶安能固守于四即初六往必相得不用忧虑所以无咎故曰勿恤往无咎也一握者卑小之质喻已身如一握之微小也为笑者懦劣之容不敢作强刚之貎也六二引吉无咎孚乃利用禴者禴殷春祭名四时最薄也处聚之时贵相聚集方始合宜今六二体柔居坤守中不变意欲静退不肯相从以为聚会斯乃违众时即凶危必至必须牵引然后始行遂得吉而免咎故曰引吉无咎以六二体中怀信不求苟进既有斯徳即可以往至薄之物荐于鬼神鬼神降福故曰孚乃利用禴也六三萃如嗟如无攸利往无咎小吝者六三与九四不正不正相聚隂邪之应患必生焉故乃忧嗟而无所利故曰萃如无攸利然上六与三本是正应上六怀巽之道以求朋友故六三可以往而无咎与上合志而无所咎故往无咎然上六与三俱是隂柔虽是相应俱失其匹配之义故有小吝也九四大吉无咎居位不正又下据三隂即擅君之权祸咎将至必须立大功以补其过可以免咎故曰大吉无咎九五萃有位无咎匪孚元永贞悔亡者处聚之时最得盛位故曰萃有位也九四下据三隂専制已权已所宣命人不信服但自守而已故曰无咎匪孚也若能不与物竞但自克修仁德久而获福即忧悔可销故曰元永贞悔亡上六赍咨涕洟无咎者赍咨嗟叹辞也居萃之极乘刚居上内无应援则忧患生焉故赍咨涕泣不安如此忧惧即众所不害遂将免咎故曰无咎先儒云自目曰涕自鼻曰洟
　　【巽下坤上】
　　升元亨用见大人勿恤南征吉
　　彖曰柔以时升巽而顺刚中而应是以大亨用见大人勿恤有庆也南征吉志行也
　　象曰地中生木升君子以顺德积小以成高大
　　初六允升大吉
　　象曰允升大吉上合志也
　　九二孚乃利用禴无咎
　　象曰九二之孚有喜也
　　九三升虚邑
　　象曰升虚邑无所疑也
　　六四王用亨于岐山吉无咎
　　象曰王用亨于岐山顺事也
　　六五贞吉升阶
　　象曰贞吉升阶大得志也
　　上六防升利于不息之贞
　　象曰防升在上消不富也
　　升元亨者升者渐进之名登升之义计必大通故曰元亨褚氏云犹人日思善道进而不已其德日新故能亨也用见大人勿恤者刚不居中无以统御于下故须用见徳大之人然后无复忧恤也南征吉者南是阳明之方当升之时若往隂方即弥加暗昧既见德大之人复宜适阳明之方即升进之道通矣二方以喻人之明昧也象曰地中生木升者升是渐渐登升道长之义亦犹地中生木从下升高自微至着也君子以顺德积小以成高大者孔义云君子象之所以顺行其德积其小善以成高大又何妥云君子谨习为先修习道德积其微小以至高大案此之义顺字恐当为慎也初六允升大吉者允当也二三皆有应于上故升之不疑唯初六上无其应体又柔劣不能自进当九二九三升进之时与之俱行上合志必大得矣故曰允升大吉亦犹九二九三许允即获吉也九二孚乃利用禴无咎者九二与五为应九二前进五必信任故曰有孚也二体刚中诚乎信实进不求宠志大业直是享荐神明但可俭约薄省而已亦得喜庆臻至更有何咎故利用禴无咎盖为上应于君矣九三升虚邑者以刚得位已以进前上体应柔不拒于已若升其虚邑无所疑滞故小象云无所疑也六四王用亨于岐山吉无咎者体柔居四下体三爻皆悉上升处升之际可纳而不可拒其犹太王避狄之难居岐山之会故曰王用亨于岐山也若能因物而成顺事之情纳而不拒所以得吉而无咎故曰吉无咎也六五贞吉升阶者以柔居尊不自専制委任九二任用得人故得保其升阶而践贵位也上六防升利于不息之贞者防犹瞑也既处升极而更升进即是瞑暗不得明了而犹求升故曰防升若防然求升欲为物之主者即丧亡交至如克己修身而不暂息施于正即利莫大焉故曰利于不息之贞也
　　【坎下兑上】
　　困亨贞大人吉无咎有言不信
　　彖曰困刚揜也险以説困而不失其所亨其唯君子乎贞大人吉以刚中也有言不信尚口乃穷也
　　象曰泽无水困君子以致命遂志
　　初六臀困于株木入于幽谷三嵗不觌
　　象曰入于幽谷幽不明也
　　九二困于酒食朱绂方来利用亨祀征凶无咎
　　象曰困于酒食中有庆也
　　六三困于石据于蒺藜入于其宫不见其妻凶
　　象曰据于蒺藜乘刚也入于其宫不见其妻不祥也九四来徐徐困于金车吝有终
　　象曰来徐徐志在下也虽不当位有与也
　　九五劓刖困于赤绂乃徐有説利用祭祀
　　象曰劓刖志未得也乃徐有説以中直也利用祭祀受福也
　　上六困于葛藟于臲卼曰动悔有悔征吉
　　象曰困于葛藟未当也动悔有悔吉行也
　　困亨者困者穷阨委顿之名道乖力疲之义小人遭困则穷斯滥矣君子处之贞节不改而不失其通之道困而获济故曰困亨困而不能得通小人也贞大人吉无咎者处困不滥而能自通此唯体正修德之人处困而能保之然后吉无咎也有言不信者当困之时欲希济困必须修身慎行立德立诚而乃巧辞饰言以求其济人何以信转益困穷也象曰泽无水困者水在泽下泽中万物枯稿困之象也君子以致命遂志者君子守道而处虽遭困厄之世而不渝滥以謟世俗假使致命丧身固当守节不移以遂高尚之志故素书云如其不遇没身而已是也初六臀困于株木入于幽谷三嵗不觌者以隂爻最居穷下即是沉滞穷困居不得安若处于株木之上故曰臀困于株木也处困之时欲进即二隔其路欲且处又居之不安惧于困危遂乃逃窜故曰入于幽谷也困极即通事之常理不过数年困危必释可以出矣故曰三嵗不觌也九二困于酒食朱绂方来利用亨祀征凶无咎者以刚处中以阳居正又无偏应体刚即能济困居隂即以谦待物物之所归也处中即德行不邪无应即心无私党有此众美即物皆归已不胜饱饫故曰困于酒食也朱绂南方祭服也九二体属坎卦坎为北方言九二有此美徳阳明方物而来即东西二方必至故曰朱绂方来四方归向庶物丰盈可以亨荐神明克降其福故曰利用亨祀也盈而又进倾败道也以此征行凶危交至故征凶凶祸自已所招岂合咎怨他人即得无咎也六三困于石据于蒺藜入于其宫不见其妻凶者石者为物坚刚而不可入谓九四也蒺藜之草有刺而不可践谓九二也六三以隂居阳不正而处上无应援无所之适志怀刚武欲亲于四四又不受如石之坚欲附九二二又不许犹如蒺藜刺而难践故曰困于石据于蒺藜也无应而行失其配偶譬之入于宫中而不见其妻处困如斯固其凶矣九四来徐徐困于金车吝有终者徐徐是疑惧不速之貎也金车谓九二以刚处中如车材强壮也四欲就初六惧九二为难心怀疑惧不敢速进是困于九二之金车故曰来徐徐困于金车也有应在初而未相遇是以有吝以谦得物故乃有终也九五劓刖困于赤绂乃徐有説利用祭祀者以阳居阳而无谦逊物则不附怒其不来附已乃行劓刖之刑故异方之人转更离叛故曰困于赤绂矣以刚居中不昧所见改修其道以谦得众故用寛徐人悉归已乃有喜恱故曰乃徐有説刚而处尊而用中直即可亨祭而获福庆故曰利用祭祀也上六困于葛藟于臲卼曰动悔有悔征吉者葛蔓也藟纒绕貎臲卼摇动不安貎上六处困之极即是困极也无应乘刚行即被物纒绕居则臲卼不安故曰困于葛藟于臲卼也曰思谋之辞也凡物穷思变极即谋通处至困之地何有通路故须思谋曰我若守此必见不济谋逃逸可以免之发意逃时其悔乃生故系辞云吉凶悔吝生乎动是初动而有忧悔当奔逸冒险之时又生忧悔既出险外即不虑危困所以征行而获吉故曰动悔有悔征吉也
　　【巽下坎上】
　　井改邑不改井无丧无得往来井井汔至亦未繘井羸其瓶凶
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也象曰木上有水井君子以劳民劝相
　　初六井泥不食旧井无禽
　　象曰井泥不食下也旧井无禽时舍也
　　九二井谷射鲋瓮敝漏
　　象曰井谷射鲋无与也
　　九三井渫不食为我心恻可用汲王明并受其福象曰井渫不食行恻也求王明受福也
　　六四井甃无咎
　　象曰井甃无咎脩井也
　　九五井洌寒泉食
　　象曰寒泉之食中正也
　　上六井收勿幕有孚元吉
　　象曰元吉在上大成也
　　井改邑不改井者古人穿地汲水以供人用故谓之井井以洁净为义也邑民产也其屋迁移井体不改亦犹人之常德改过不吝德行有恒故曰改邑不改井也往来井井者往者来者皆汲引之而不以贵贱汲引改其清洁之性也无防无得者此举井体有恒不随物之迁变故终日泉注未尝言溢终日汲引未尝言竭也汔至亦未繘井羸其瓶凶者繘绠防也汔将至之义羸舒展也言汲水将至井口其绠犹未尽出而钩舒绳断倾覆其瓶即是劳而无功喻人行其恩德须善始令终若有始无终不能永保其故就人事言凶也书云为山九仞功亏一篑是也象曰木上有水即是汲水而上井之象也君子以劳民劝相者劳赉相助也井之为义养而不穷以劳赉之恩劝恤勤恵令助百姓使有成功故周正云劝助民人使功日济是也初六井泥不食旧井无禽者初六最处井底即是井下淤泥沉滓而不可食井既旧秽不曾淘渫即禽鸟贱类而尚不向即人与禽俱在弃舍故曰旧井无禽喻人不洁已修行为人所弃是也九二井谷射鲋瓮敝漏者鲋井底小鱼也夫井之为道以下给上为义今九二与初六相近而附于初即是附给下之义如以溪谷之水从上注下射辙鲋鱼故曰井谷射鲋也井不上汲反以下注失井之道又似瓮之破漏出水而注下故曰瓮敝漏也子夏传曰鲋是虾蟇也九三井渫不食为我心恻可用汲王明并受其福者为犹使也渫治也言井既淘渫修治其水清洁可以食之犹人德行已成可以任用今既不食即使我中心恻怆故曰井渫不食为我心恻若王者明鉴用我以为辅弼既喜其行又钦其用故曰王明并受其福也得人助己而化洽民之有幸故获其福矣六四井甃无咎者甃犹修治也坏处以砖甃垒也六四得位无应得位即可以自处无应即不可以行其犹人之为道无施行之功即可以修德自处故无咎也九五井洌寒泉食者洌清洁也寒者表清洁之义也余爻不当贵位皆修德待用九五既居尊位能择人而用之以刚居中下无私应刚中即能断制非妄下无私应即无偏曲之心犹刚正之主不任贪浊之臣必须行洁贤明而后始用故曰寒泉食也上六井收勿幕有孚无吉者凡五谷收成倍于常年者曰收也上六处井之极井道大成如五谷之有收成故曰井收也幕是覆盖也井既大成不须覆盖而不私其利使天下悉皆汲引即是信被天下而致大成故获大吉故曰勿幕有孚元吉也
　　【离下兊上】
　　革已日乃孚元亨利贞悔亡
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉象曰泽中有火革君子以治厯明时
　　初九巩用黄牛之革
　　象曰巩用黄牛不可以有为也
　　六二已日乃革之征吉无咎
　　象曰已日革之行有嘉也
　　九三征凶贞厉革言三就有孚
　　象曰革言三就又何之矣
　　九四悔亡有孚改命吉
　　象曰改命之吉信志也
　　九五大人虎变未占有孚
　　象曰大人虎变其文炳也
　　上六君子豹变小人革面征凶居贞吉
　　象曰君子豹变其文蔚也小人革面顺以从君也革已日乃孚者革改变之名易旧之义故名革也革既改旧易新即是王者创制命令改前王之法度以其初施法令民有所感未便从伏必须已竟今日明日方始从令故宋云人性习常不説改易及变之后乐其所成故即日不孚已日乃孚矣故曰已日乃孚也已竟也元亨利贞悔亡者悔之所生生乎变动也今革既变故人心不安必有忧悔今革道既当即得大通利正而忧悔乃亡故须备此四德矣象曰泽中有火革者火居泽下火炎上泽润下二性交故能变革也君子以治厯明时者寒暑迭终日月更运天时人事各以时迁故君子观兹革象修治厯数以明天时也初九巩用黄牛之革者巩固也黄中也革是牛皮生曰革熟曰韦今初九处革之初未肯从变言其执志坚固守中和之道不肯造次从变如似牛皮坚韧不从改变之命也六二已日乃革之征吉无咎者隂柔之体不敢为先故革命已行竟日之后乃始从之故曰已日乃革之既从革命无复疑阻往就于五不被疑难故可以征进而获无咎也九三征凶贞厉革言三就有孚者三处炎极火性上炎上体是水水性柔顺九三以刚居火极火性刚猛故有革命之言而上体三爻以受命令不敢有违其言不虚故曰革言三就有孚也人既从命更兴征伐即是非理兴师所以致凶夫兴师动众是正道之危故曰征凶贞厉也九四悔亡有孚改命吉者无应故有忧悔能从革命故曰悔亡也居水火之际不为固吝信彼改命之制合时之愿所以获吉故曰有孚改命吉也九五大人虎变未占有孚者居得尊位以大人之德为革之主即是革去前王之命为新创之君信德自着合人之心不劳占决斯汤武之君是也虎变者谓改正朔易服色取其文章炳焕又取虎之威猛可畏之义也上六君子豹变小人革面征凶居贞吉者处革之极变道已成君子居之虽不如大人之变如虎之文然亦可顺时而行如豹文之暎蔚故曰君子豹变也若小人处之但能变其顔面顺上而已故曰小人革面也革变已极人皆从命固宜静处而更以征伐为求即是躁扰于人所以致凶如静而居之皆获吉故曰征凶居贞吉也
　　【巽下离上】
　　鼎元吉亨
　　彖曰鼎象也以木巽火亨餁也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　象曰木上有火鼎君子以正位凝命
　　初六鼎颠趾利出否得妾以其子无咎
　　象曰鼎颠趾未悖也利出否以从贵也
　　九二鼎有实我仇有疾不我能即吉
　　象曰鼎有实慎所之也我仇有疾终无尤也
　　九三鼎耳革其行塞雉膏不食方雨亏悔终吉
　　象曰鼎耳革失其义也
　　九四鼎折足覆公餗其形渥凶
　　象曰覆公餗信如何也
　　六五鼎黄耳金利贞
　　象曰鼎黄耳中以为实也
　　上九鼎玉大吉无不利
　　象曰玉在上刚柔节也
　　鼎元吉亨者鼎者器象之名故何妥云古者铸金为此器能调五味变故取新以成烹饪之用以供宗庙次养圣贤天子以天下为鼎诸侯以国为鼎变故成新尤须当理故先元吉后乃亨通故曰元吉亨也象曰木上有火鼎者巽木也又为入离火也木入火中是烹饪鼎之象也君子以正位凝命者凝严整也鼎既变故成新所以君子象之正定尊卑之位使其有别布示严凝之命使其不妄轻犯也初六鼎颠趾利出否得妾以其子无咎者趾足也颠倒也鼎之为义下实上虚虚以纳物实以受物也今初六以隂处下即是鼎口向下鼎足倒上即是鼎倾覆足倒在上故曰鼎颠趾也鼎既颠趾其所利者利在倾弃鄙秽之物故曰利出否也以事明之亦犹正室虽亡媵妾不可为室主若以妾为室主亦犹鼎之颠趾咎莫大焉妾若有子即母以子贵以此继室犹可免咎故曰得妾以其子无咎也九二鼎有实我仇有疾不我能即吉者实为阳也即就也鼎之为义虚中待物乃是其常今九二以阳居中失虚中之义施之人事即是志意盈满不受规诲故曰鼎有实也我仇谓五也仇匹也然六五是我之仇匹有乘刚之疾不得来就于我为六五下有二刚爻为疾也我得全其志不为骄盈即获吉也故曰我仇有疾不我能即吉也九三鼎耳革其行塞雉膏不食方雨亏悔终吉者鼎之为义下实上虚九三既处下卦之上即是鼎耳鼎耳之用唯在虚空以待而举之今九三以阳处之而自实塞即是变革鼎耳之常道也故曰鼎耳革以人事明之是怀小人之行而自实塞不纳贤良故曰其行塞也既无虚中待物之心物亦不来归已犹之雉膏美物而终不得食故曰雉膏不食也方雨亏悔终吉者此戒其勿行刚处亢以柔和为用若不全任刚亢务在和通方欲为此和通即亏减其悔终获吉矣雨喻隂阳和顺也九四鼎折足覆公餗其形渥凶者餗是八珍糁鼎之实也渥霑濡之貌九四应在初初已倾弃秽物即九四有以受其珍美之物也九四上近于五即有承五之心下又应初又有施下之义既承且施力所不任即致折足而倾弃其餗故曰鼎折足覆公餗鼎足既折覆于地即被沙卤霑濡喻之于人智小谋大力小任重受其至辱灾及其身故曰其形渥凶六五鼎黄耳金利贞者黄中谓五也金刚谓二也者扛鼎之物也六五以柔居中故曰黄耳应在九二以柔纳刚纳金而以举之故曰金也所纳刚正不为虚妄故曰利贞上九鼎玉大吉无不利者坚刚之物而怀润泽之性喻道大成而有斯美体刚履柔是用玉而以自举故曰鼎玉也应不在下不私其用故获大吉而无不利故曰大吉无不利也
　　【震下震上】
　　震亨震来虩虩笑言哑哑震惊百里不丧匕鬯
　　彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也
　　象曰洊雷震君子以恐惧脩省
　　初九震来虩虩后笑言哑哑吉
　　象曰震来虩虩恐致福也笑言哑哑后有则也
　　六二震来厉亿丧贝跻于九陵勿逐七日得
　　象曰震来厉乘刚也
　　六三震苏苏震行无眚
　　象曰震苏苏位不当也
　　九四震遂泥
　　象曰震遂泥未光也
　　六五震往来厉亿无丧有事
　　象曰震往来厉危行也其事在中大无丧也
　　上六震索索视矍矍征凶震不于其躬于其隣无咎婚媾有言
　　象曰震索索中未得也虽凶无咎畏隣戒也
　　震亨者震动也此象雷之卦雷是天之威动也雷之威震人皆惊惧因此恐惧而乃脩德恭俭整肃所以获通故曰震亨也震来虩虩笑言哑哑者虩虩恐惧之貎哑哑语笑之声故迅雷风烈君子为之变容天既威震人皆恐惧不敢怠慢遂乃脩德道成德立福庆亦至福至之后方敢喜乐故曰笑言哑哑也震惊百里不丧匕鬯者匕者其形如箄可以举鼎中之物也鬯是香草取之酿酒祭庙之用也震卦体属长子若君出于外或为巡狩等事即长子监临于国威震肃齐广及百里百里者取雷震百里之义承主祭祀粢盛之器守而不失故曰不丧匕鬯也象曰洊雷震者洊者因仍之义雷声连续威震相仍雷电赫赫故曰洊雷震也君子以恐惧修省者恐怖也惧惊骇也君子立身恒怀惊肃若临泉谷如履薄氷况遇天之威怒弥益修身省察已过也初六震来虩虩后笑言哑哑吉者以刚处卦之先刚则不暗于几先则能有前识当威振之时天威大行而能惧以修德遂至笑语之盛吉福臻焉六二震来厉亿防贝跻于九陵勿逐七日得者初九以刚居下因惧修徳即是有德之人今六二不能敬刚阳尊有德而反乗之即为天之所诛罚故威震若来即致危厉哀嗟伤嗟亡其资货粮用之属也故曰震来厉亿防贝也亿伤叹之辞也贝者资货粮用之属也违天不敬遂被天诛惧天之威而乃迯窜威严大行人不容舍无粮而走必将困危虽超九陵不过七日为有司所获故曰跻于九陵勿逐七日得也六三震苏苏震行无眚者苏苏是心懐忧虑不安之貌六三履位不正心恒忧虑不获安宁故曰震苏苏也虽心不安而不乗刚不为乖逆故可以惧行而无灾眚故曰震行无眚也九四震遂泥者泥沉溺也九四以刚阳之质在四隂之中为四隂之主固宜挺身独立以安于众若以自怀恐惧不能挺防即致泥溺沉困于难故郑众云身既不安岂能安众是也六五震往来厉亿无防有事者往即无应来又乘刚往之与来不免危厉也夫处威厉之时而居尊位即是天助君命威令大行斯乃有事之机矣故戒之曰但保其位守中自安能髙大其行无所防失即怀大事故曰亿无防有事也上六震索索视矍矍征凶震不于其躬于其邻无咎婚媾有言者索索不安不専之貎矍矍视不正不审谛之容也上六处震之极是惧之极矣既居极惧之地而欲求安亦不能得故心怀不安乃索索然而所瞻视又不専审乃矍矍矣忧惧若此更有征即将有凶危至故曰征凶也若所惧之事非是已作若因邻家有事惧相连及预先防戒即得免咎故曰震不于其躬于其邻无咎处极惧之时虽复姻亲亦不无相疑之言故曰婚媾有言也
　　【艮下艮上】
　　艮其背不获其身行其庭不见其人无咎
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　象曰兼山艮君子以思不出其位
　　初六艮其趾无咎利永贞
　　象曰艮其趾未失正也
　　六二艮其腓不拯其随其心不快
　　象曰不拯其随未退听也
　　九三艮其限列其夤厉薰心
　　象曰艮其限危薰心也
　　六四艮其身无咎
　　象曰艮其身止诸躬也
　　六五艮其辅言有序悔亡
　　象曰艮其辅以中正也
　　上九敦艮吉
　　象曰敦艮之吉以厚终也
　　艮其背艮者静止之义此卦象山之为体安然静止不动不移故以为名也以人事喻之贪欲之情伤性坏义防其动欲制其未成故老子云不见可欲使心不乱是也背者无见之物今既止在其背目之不见即动欲之情不生故曰艮其背也不获其身行其庭不见其人无咎者夫对面而止即情有所动抑伤其情而强使止患必生焉今止在其背故不获其身虽行于庭不见其人即无咎矣象曰兼山艮者孔氏云两山兼重谓之兼山也直置一山已能镇止两山重叠止义弥大故曰兼山艮也君子以思不出其位者艮之为义各止其所故君子象之思虑不出已位不妄动求不相侵也初六艮其趾无咎利永贞者趾足也又处卦之下即是趾在于足既止于是不为躁动而得无咎故曰艮其趾无咎静止之初心无动欲其利在于永长贞正故曰利永贞也六二艮其腓不拯其随其心不快者腓腨肠也拯举也随谓足也六二止于腓腓体动躁屈伸摇动皆随其足今止在腓肠足既不举腓无由动故艮其腓不拯其随也腓性动躁而强止之则伤其本性情与体乖故其心不能快乐矣故曰其心不快也九三艮其限裂其夤厉薰心者限是身之中人系带之处三居两卦之际即时止在其限故曰艮其限也夤当脊中之肉也薰烧灼也三既处二卦之际即上下不通是分裂其夤身将防矣乃忧危之切故薰灼其心故曰厉薰心也然君子治国若治于身上下不通君臣不接故裂夤即身亡不接则国防故王云体分两主大器防矣大器谓国之与身也六四艮其身无咎者已入上体与九三相得两体不分全乃谓之身履得其位而全其身不陷非妄所以无咎也六五艮其辅言有序悔亡者辅夹车也六五艮于辅颊之间即是慎止言语密于枢机故曰口无择言言有伦序所以悔亡故曰言有序悔亡也上九敦艮吉者敦厚也居止之极敦厚在上不为妄累所牵故获吉也













<经部,易类,周易口诀义>
　　钦定四库全书
　　周易口诀义卷六　　　　唐　史徴　撰
　　下经三【渐至未齐】
　　【艮下巽上】
　　渐女归吉利贞
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　象曰山上有木渐君子以居贤徳善俗
　　初六鸿渐于干小子厉有言无咎
　　象曰小子之厉义无咎也
　　六二鸿渐于磐饮食衎衎吉
　　象曰饮食衎衎不素饱也
　　九三鸿渐于陆夫征不复妇孕不育凶利御寇
　　象曰夫征不复离羣丑也妇孕不复失其道也利用御寇顺相保也
　　六四鸿渐于木或得其桷无咎
　　象曰或得其桷顺以巽也
　　九五鸿渐于陵妇三嵗不孕终莫之胜吉
　　象曰终莫之胜吉得所愿也
　　上九鸿渐于陆其羽可用为仪吉
　　象曰其羽可用为仪吉不可乱也
　　渐女归吉利贞者渐者徐进之名归嫁也女子生有外成之义以夫为家故嫁为归也女人之嫁备礼乃行吉斯善矣故曰女归吉也渐进礼全嫁娶之正故曰利贞也象曰山上有木渐者山上生木渐渐进长因山而髙非是忽然而起故曰渐之进也君子以居贤徳善俗者君子求人须求贤徳使其居位发施教令善诱风俗也侯果云贤者徳成之名徳是资贤之实也初六鸿渐于干小子厉有言无咎者鸿是水鸟以况从下至髙渐进之义干水涯也鸿之进至于水涯故曰鸿渐于干也进未得位必被凌辱乃困于小子危于谤言故曰小子厉有言也虽困于小人之言而但怀道徳安能损于君子之道故曰无咎也干亦喻水上非安之所更以无应也六二鸿渐于磐饮食衎衎吉者磐者山中磐石也以柔处中进而得位犹鸿鸟栖于磐石得可安之地故曰鸿渐于磐既得可安之地居中有应吉福至焉故饮食丰饱不素饱而已故曰衎衎吉也衎衎是喜乐之貌也九三鸿渐于陆夫征不复妇孕不育凶利用御宼者陆是山顶之髙处也九三处下卦之上如山之顶如鸿升进至于山顶故曰鸿渐于陆也三之于二同处一体其犹夫妇一体之义今九三务进不肯却回即是夫之征进不肯反家故曰夫征不复也九三前进与四相得贪务邪偶即妇亦不能守贞非夫而孕故不能育故曰妇孕不育也见利忘义贪进忘旧凶之道矣与四相得邪偶相与恐人为难以为间阻故利用防御宼害顺相保也六四鸿渐于木或得其桷无咎者桷榱桷也以柔得位如鸿栖于平直之枝堪榱桷之用是可栖息之处故曰鸿渐于木或得其桷与三相得心无忧虑虽乗刚相合固无咎也九五鸿渐于陵妇三嵗不孕终莫之胜吉陆绩云陆陵俱是髙处然陵卑于陆也九五进处尊位如鸿进髙以止于陵故曰鸿渐于陵也正应在二隔于三四不得与应相交是两情勤慕阻隔不通故曰三嵗不孕也二与五各懐中正九五是君三四是臣以臣欺君势不可胜三嵗以来道成事济久塞其路不得胜于君五二各得其愿故曰终莫之胜吉也上九鸿渐于陆其羽可用为仪吉者三之于上皆处山顶并称陆也然上九最居卦上是能为超胜进处髙洁不累名位徳髙之人无物屈心不乱其志故其羽翼清虚可为世之仪表峩峩清竒可贵可则故曰其羽可用为仪吉也
　　【兑下震上】
　　归妹征凶无攸利
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乗刚也
　　象曰泽上有雷归妹君子以永终知敝
　　初九归妹以娣跛能履征吉
　　象曰归妹以娣以恒也跛能履吉相承也
　　九二眇能视利幽人之贞
　　象曰利幽人之贞未变常也
　　六三归妹以须反归以娣
　　象曰归妹以须未当也
　　九四归妹愆期迟归有时
　　象曰愆期之志有待而行也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　上六女承筐无实士刲羊无血无攸利
　　象曰上六无实承虚筐也
　　归妹者女人以嫁为归归妹即是从姊而嫁故曰归妹也然古者诸侯一娶九女侄娣从之虞翻云九女者贵其男女继嗣宗享不絶也征凶无攸利者征谓进而求宠也妹从姊而行固宜卑退敬事女后若妄求进宠希谓并后即有并后之乱凶祸斯至而无利故曰征凶无攸利也象曰泽上有雷归妹者泽上有雷悦而有动归妹之象也君子以永终知敝者诸儒于此各以意见互说不同不可随波而流弥増惑乱今则取师说为义也所以一娶九女者贵其蕃育继嗣宗享不絶则是永长延祚保后之终若九女无子即絶其后嗣即有不终之敝盖为正经云天地之大义人伦之终始矣初九归妹以娣跛能履征吉者少女谓之娣也以兑适震以幼从长非其匹配是从姊而行故归妹以娣也虽不失其道然幼从长譬之跛足之人足虽蹇跛不妨履践故曰跛能履妹从姊行不可僣进为嫡即凶为娣即吉故曰征吉也九二眇能视利幽人之贞者位虽不正而居内处中守其卑礼不能妄进犹如眇目之人不妨所视故曰眇能视也居内守中不失常道是居幽而不亏其正故曰利幽人之贞也六三归妹以须反归以娣者六三处下卦之上位又不正即是僣进求为室主室主犹存进不值时故宜待时故曰归妹以须也既不值时固当反归且为娣从俟时而进故曰反归以娣也九四归妹愆期迟归有时者以阳居阴位不正也下又无应以不正无应而行是为妄进故须愆过于期若有所适彼道穷尽待时而行然后可往故迟归有时也六五帝乙归妹其君之袂不如其娣之袂良月几望吉者居得尊位应在九二是帝王嫁妹以降于二故曰帝乙归妹袂者衣袖为礼容帝王嫁妹则以衣裳为崇饰也其君即五也应在九二以震适兑以长从幼即是降尊就卑不如以卑就尊合于常道故曰君之袂不如其娣之袂良月阴之盛犹如月近望可以敌日以贵而行以斯适配往亦必合故月几望吉几近也隂盛为位在于中以贵而行也上六女承筐无实士刲羊无血无攸利者女子之行以承顺为徳士之为道以下之应命为美今上六居卦之上而无承应其犹女子承捧虚筐空无所有筐本盛币帛今既空虚即上无所奉故曰女承筐无实也下既无应人不奉命譬之刲刺其羊而无血矣羊本有血今既无血即是教令不行故曰士刲羊无血进退莫与故曰无攸利羊谓六三也
　　【离下震上】
　　丰亨王假之勿忧宜日中
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　象曰雷电皆至丰君子以折狱致刑
　　初九遇其配主虽旬无咎往有尚
　　象曰虽旬无咎过旬灾也
　　六二丰其蔀日中见斗往得疑疾有孚发若吉
　　象曰有孚发若信以发志也
　　九三丰其沛日中见沬折其右肱无咎
　　象曰丰其沛不可大事也折其右肱终不可用也九四丰其蔀日中见斗遇其夷主吉
　　象曰丰其蔀位不当也日中见斗幽不明也遇其夷主吉行也
　　六五来章有庆誉吉
　　象曰六五之吉有庆也
　　上六丰其屋蔀其家闚其户其无人三嵗不觌凶象曰丰其屋天际翔也闚其户其无人自藏也丰亨者丰是大之名饶益为义财徳盛大故谓之丰财多能济于众徳大无所不通故曰丰亨也王假之者假至也王能至于丰大之徳无所不周也勿忧宜日中者勿无也徳能广大无所不通如日之中盛明照临万国徳备如此无复忧虑为天下主须令微细隠滞者获通丰亨勿忧之徳故宜日中也象曰雷电皆至丰者雷天威也电光辉也威光并至所以丰大也君子以折狱致刑者折防也致至也君子法天而行故折防狱讼须察虚实至于刑罚不滥及无辜也文明以动不失情理也初九遇其配主虽旬无咎往有尚者以阳应阳旬为均平也丰大之世文明以动所贵光大以合时宜今初九与四俱阳爻两体均平安得有咎故曰遇其配主虽旬无咎能相光大往有嘉尚也六二丰其蔀日中见斗往得疑疾有孚发若吉者处丰之时贵于光显而恶暗昧今六二以隂之质应五又隂是重暗之极故日中盛明乃见斗星故曰丰其蔀日中见斗也蔀者暧光明之物也往就于四四又暗昧不能啓发其明心生狐疑而不自决居乎本位则暗疾未除往之与来不免暗疾故曰往得疑疾然履中居位处暗不邪但懐忠信不为暗疾所累而能啓发其志故获吉矣故曰有孚发若吉也九三丰其沛日中见沫折其右肱无咎沛幡幔御蔽光明之物也沬是微暗不明之谓也九三应在上六志在乎隂虽免丰蔀见斗愈乎以隂处隂而犹丰沛见沬是日中盛明而见微沬矣故曰丰其沛日中见沬处丰大之时而见物微沬斯则不可施于大事其犹人之所用在于左右之肱今右肱既折况复见物微沬只可自守而已乃得无咎故曰折其右肱无咎为施明即见昧施用则折肱矣九四丰其蔀日中见斗遇其夷主吉者九四以阳居隂而怀暗昧如日中见斗也夷平也应在初九以阳适阳二体均平能相显发若遇初九夷主所以获吉故曰遇其夷主吉也六五来章有庆誉吉者以隂之质来居阳位是暗而求明既居尊位能获章美庆誉所以吉是光大彰显其徳矣上六丰其屋蔀其家闚其戸其无人三嵗不觌凶者屋者藏隂隠之处上六以隂处外而不居其位即是幽隠之人絶迹深藏者既是藏隠恐为人所见故丰厚其屋而又蔀覆其家假使闚觑其户隠翳之深而寂不见其人故曰丰其屋蔀其家其户其无人也亦是弃其所止外处深藏以髙其行然处丰大之时即是明君之徳光被天下野无遗贤固合睹斯明代居位佐时共施政事而反以自隠三年者丰道已成而犹不见所以致凶治道未济隠藏犹可治道既济何为藏身不出失时尚凶况复更藏凶其宜也
　　【艮下离上】
　　旅小亨旅贞吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　象曰山上有火旅君子以明慎用刑而不留狱
　　初六旅琐琐斯其所取灾
　　象曰旅琐琐志穷灾也
　　六二旅即次怀其资得童仆贞
　　象曰得童仆贞终无尤也
　　九三旅焚其次丧其童仆贞厉
　　象曰旅焚其次亦以伤矣以旅与下其义丧也
　　九四旅于处得其资斧我心不快
　　象曰旅于处未得位也得其资斧心未快也
　　六五射雉一矢亡终以誉命
　　象曰终以誉命上逮也
　　上九鸟焚其巢旅人先笑后号咷丧牛于易凶
　　象曰以旅在上其义焚也丧牛于易终莫之闻也旅小亨旅贞吉者旅者客羇旅之称也旅人触目乖阻困于途路求容仅存假道济通所通非大但小亨而已故旅小亨也羇旅而得小通是旅之正吉故旅贞吉也象曰山上有火旅者火在山上因风而起逐草而行势不久留之象也君子以明慎用刑而不留狱者旅卦而引断狱案六十四卦有文明者多称用刑今旅卦有艮止离明止即审慎用刑明即不滥不枉故圣人之意取其明察止审不妄刑罚盖以人命至重故阳肤为士师曽子诫之曰治狱之道如得其情则哀矜而勿喜死者不可复生断者不可复续是也初六曰旅琐琐斯其所取灾者琐琐细小卑贱之貌也处旅之时最居人下是卑贱细小矣故旅琐琐也身处人下不得所安有所兴为灾祸自至故曰斯其所取灾六二旅即次懐其资得童仆贞者次是旅店旅人所居之处也六二以柔居中得位乗上即是旅人得其所安只可店舍而处故曰旅即次也处旅行谦不为刚猛但有童仆之正怀来资货不虑丧失故曰怀其资得童仆贞也九三旅焚其次丧其童仆贞厉者九三处下卦之上上无应与初二相得遂欲自尊而施惠于下当旅之时不能谦和静慎而乃预萌侵权为君所疑遂被黜夺焚其次舍是丧童仆之正而身危矣故曰丧其童仆贞厉九四旅于处得其资斧我心不快者九四以阳居隂即怀谦之道处旅行谦虽不得平坦之处而得用斧之地谓除荆棘而治次舍以自居之故曰旅于处得其资斧也寄旅求安不得平坦而得荆棘之地即其心不乐故曰我心不快也六五射雉一矢亡终以誉命者羇旅之时不可以处盛位纵使居之终不可保有喻射雉一矢射之不中而失其矢雉虽有而终不可得故曰射雉一矢亡也然五居文明之中能审祸福之机不乗刚而専权但弃下而恭愿奉上故终美誉而见命也上九鸟焚其巢旅人先笑而后号咷丧牛于易凶者居髙危以为宅鸟巢之象旅人最处髙位众心所嫉居嫉害之地因被侵夺必致凶塞得髙位而先笑也凶祸至而后号咷也侵夺而似鸟焚巢牛是稼穑之资丧失其牛理在不难众所同嫉物莫之与危而弗扶无人以为闻报无所依托即伤切甚矣故于易凶
　　【巽下巽上】
　　巽小亨利有往往利见大人
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　象曰随风巽君子以申命行事
　　初六进退利武人之贞
　　象曰进退志疑也利武人之贞志治也
　　九二巽在牀下用史巫纷若吉无咎
　　象曰纷若之吉得中也
　　九三频巽吝
　　象曰频巽之吝志穷也
　　六四悔亡田获三品
　　象曰田获三品有功也
　　九五贞吉悔亡无不利无初有终先庚三日后庚三日吉
　　象曰九五之吉位正中也
　　上九巽在牀下丧其资斧贞凶
　　象曰巽在牀下上穷也丧其资斧正乎凶也
　　巽小亨者巽是卑顺之名和入为义故谓之巽也夫人用巽必须恭俭庄敬进退合宜若过于卑巽逾尊卑之分敬恭不合礼即所通非大故曰小亨也利有攸往者巽顺以行物不违拒故曰利有攸往也利见大人者人用巽顺即无往不利大人用巽其道愈隆巽顺之美上下皆须之故曰利见大人也象曰随风巽者按说卦云巽入也风之所入物无不顺风相随而行故曰随风巽也君子以申命行事者风行草偃亦有王者风教行于天下意故君子象此申其命令行其政教之事也初六进退利武人之贞者出令之初人未从化心怀犹豫进退迟疑申命之初人未信服成命齐邦莫过威武以整齐之故曰进退利武人之贞也九二巽在牀下用史巫纷若吉无咎者史谓祝史巫谓巫觋皆是接事鬼神之人九二处巽之中在下位而以阳居隂卑巽而顺故曰巽在牀下者卑谦过甚失于正道咎过生焉然鬼神无形所在怠慢九二卑恭如是事神祗而获多福故曰用史巫纷若吉无咎也纷者盛多之貌也九三频巽吝者频是频蹙不乐之貌也九三体刚居正为四所乗志意穷屈不得舒畅故怀频蹙即是鄙吝之道故曰频巽吝六四悔亡田获三品者六四乗九三之刚所以有悔然得位乗五上奉君命所以悔亡亲近至尊即是权臣以斯行命必有功劳譬之田猎而获三品之物故曰田获三品也一曰干豆为豆实以奉宗庙二曰賔客以助君明目达聪三曰充君之庖厨供君之费也九五贞吉悔亡无不利无初有终先庚三日后庚三日吉者五以刚居位违于谦巽故有忧悔能用中正以宣命令人不敢违所以悔亡而无不利也初施命令新用刚直人未从化故曰无初以中正之徳宣布命令人渐从化故曰有终也申命令谓之庚以人迷既久不可卒然而理故先申三日慇懃劝谕使其变从善令着之后复再申三日人若不从即当诛罚民服其罪所以获吉故曰先庚三日后庚三日吉也上九巽在牀下丧其资斧贞凶者处巽之极言巽过甚似巽于牀下斧者是斩防之物喻决防威制今既处上固合威防临下而乃过于谦即是丧其威防是正道之失故曰丧其资斧贞凶也
　　【兑下兑上】
　　兑亨利贞
　　彖曰兑说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　象曰丽泽兑君子以朋友讲习
　　初九和兑吉
　　象曰和兑之吉行未疑也
　　九二孚兑吉悔亡
　　象曰孚兑之吉信志也
　　六三来兑凶
　　象曰来兑之凶位不当也
　　九四商兑未宁介疾有喜
　　象曰九四之喜有庆也
　　九五孚于剥有厉
　　象曰孚于剥位正当也
　　上六引兑
　　象曰上六引兑未光也
　　兑亨利贞者兑泽能润悦万物故谓兑悦也喻人君能以兑泽润于万人惠流人悦无所不通故曰兑亨也以悦相亲恐陷邪谄其所利者在贞正故曰利贞也象曰丽泽兑者丽犹连也两泽相连上下俱悦故曰丽泽兑也君子以朋友讲习者先儒云同处师门曰朋共执一志曰友友犹党也必须友者学记云独学无友即孤陋寡闻谓朋友聚居讲解道义修习文礼相悦之盛莫盛于此故郑众云乐耽于酒则有沉酗之凶志累于乐则有伤性之患所以君子乐之美者莫过于尚诗书敦习道义教之盛矣乐在斯焉初九和兑吉者处悦之初而无私应与众和悦天下皆亲以斯而往何所疑乎所以获吉也九二孚兑吉悔亡者以刚处中是懐信实之人悦而施信则吉从之故曰孚兑吉失位而处所以有悔志在忠信所以悔亡也六三来兑凶者以隂居阳位是来求悦以不正之身妄来求悦是佞邪之道所以致凶也九四商兑未宁介有喜者商谓商量裁制之谓介隔也六三以谄侫之身而近至尊妄求干宠夫侫邪之人国之患害今九四既是权臣为君委任固宜与君商量裁制介隔邪侫之人内掌枢机以匡王室经营伦理未遑安宁故曰商兑未宁也介疾是隔邪与君除害四方安静故有喜庆故曰介有喜也九五孚于剥有厉者剥是小人道长之称也九五为悦之主固宜中正自安惟贤是任而乃反亲上六昵狎小人遂为小人所害危厉故曰孚于剥有厉书曰逺耆徳比顽童是为乱风也上六引兑者六以隂最居悦后是自静退不妄求进必须他人牵引乃从众悦故曰引兑也
　　【坎下巽上】
　　涣亨王假有庙利渉大川利贞
　　彖曰涣亨刚来而不穷柔得位乎外而上同王假有庙王乃在中也利渉大川乘木有功也
　　象曰风行水上涣先王以享于帝立庙
　　初六用拯马壮吉
　　象曰初六之吉顺也
　　九二涣奔其机悔亡
　　象曰涣奔其机得愿也
　　六三涣其躬无悔
　　象曰涣其躬志在外也
　　六四涣其羣元吉涣有丘匪夷所思
　　象曰涣其羣元吉光大也
　　九五涣汗其大号涣王居无咎
　　象曰王居无咎正位也
　　上九涣其血去逖出无咎
　　象曰涣其血逺害也
　　涣亨王假有庙者涣者离散之名缓释为义然则小人遭难奔走逃散逃散方始获济大徳之人处难之时能建功立徳散释险难以安时人故谓之涣也能释险难人皆获济所以亨通王能释难而通天下太平至于建立宗庙徳洽人神虽复大川亦可济涉险难既释宜道化利物聚人莫过于正故曰利涉大川利贞也象曰风行水上涣者风行水上激扬波涛散释之象先王以享于帝立庙者先王既释险难民泰时安可以享献上帝建立宗庙祭祀祖考告以太平也初六用拯马壮吉者拯拔也初六处难之初乖散未甚可以用马拯拔得其志而逺难难初未至危剧相时而行是壮而获吉也九二涣奔其机悔亡者机是案机以承物也谓初与二俱无应相得既托于初得其所安逃难离散而奔故曰涣奔其机悔亡也六三涣其躬无咎者涣之为义内险外安六三有应于外不顾所守脱身而出与刚合志故得悔亡故曰涣其躬无悔也六四涣其羣元吉涣有丘匪夷所思者六四既在险外即是已险难之人近于至尊为君委任内主枢宻外宣王命而能散羣众之难以安绥万人也而获其大功所以元吉故涣其羣元吉然为君所任任重忧深虽能散众之难犹疑散难之中恐有未平丘墟之险恒怀思虑心未得安故曰涣有丘匪夷所思也丘丘墟也夷平也九五涣汗其大号涣王居无咎者人之惊怖既汗从体流故以训释为汗也九五处于尊位而能发号施令大散天下之险危故曰涣汗其大号也为涣之主能散险难若非王者正位则不能然正位不可假人故王居无咎也上九涣其血去逖出无咎者血伤害之义逖逺也上九所居最是险外是不为物之侵伤逖逺而去拔出险外故曰涣其血也散患于逺害之地谁能与我为咎也
　　【兑下坎上】
　　节亨苦节不可贞
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　象曰泽上有水节君子以制数度议徳行
　　初九不出戸庭无咎
　　象曰不出戸庭知通塞也
　　九二不出门庭凶
　　象曰不出门庭凶失时极也
　　六三不节若则嗟若无咎
　　象曰不节之嗟又谁咎也
　　六四安节亨
　　象曰安节之亨承上道也
　　九五甘节吉往有尚
　　象曰甘节之吉居位中也
　　上六苦节贞凶悔亡
　　象曰苦节贞凶其道穷也
　　节亨者节制度之名节止之义故谓之节也节制要在得宜尊卑有别其道乃通故曰节亨也苦节不可贞者为节之道必须当理若过刻薄伤于物情物所不堪非为节道不可为正故苦节不可贞也象曰泽上有水节者泽陂陷之处也泽之大小各有区别今水居节上随其大小得宜各有止节故为节象也君子以制数度议徳行者数谓礼数等差也度谓上下优劣也议人徳行轻重得宜是皆节制度数之义所以周礼五等诸侯所受命皆有度数是也初九不出户庭无咎者节者制度之义今初九处节之初即是初制法度宜其慎宻不令泄露若教令未宣而乃泄露即人心多险奸诈生焉若慎宻不失施制合宜应时无伪乃得无咎知通塞矣九二不出门庭凶者初为制度之始法制未成固宜慎宻今至九二是法制已成而犹溺之失时之中乃乖于理失时之极所以致凶故曰不出门庭凶也六三不节若则嗟若无咎者处节之时故宜各得其序不相乖越今六三以隂居阳以柔乗刚以为骄僣而不为节祸将及身以至哀嗟故曰不节若也祸自已招非人所与无所怨咎于人故曰无咎六四安节亨者以柔得位承顺于君是得节之道但称安行此节而不改变则何往不通故曰安节亨也九五甘节吉往有尚者不苦而美谓之甘也九五为节之主履正居中节以制度不伤财不害人为节而无伤即是不苦而甘所以甘吉矣为节不伤苦而能甘以此而往人所嘉尚故曰往有尚也上六苦节贞凶悔亡者居节之极是过节之中伤于为正物所不堪正之凶矣故曰苦节贞凶若以施人则是正道凶若以苦节于身修已自厉则可以悔亡矣
　　【兑下巽上】
　　中孚豚鱼吉利涉大川利贞
　　彖曰中孚柔在内而刚得中説而巽孚乃化邦也豚鱼吉信及豚鱼也利涉大川乗木舟虚也中孚以利贞乃应乎天也
　　象曰泽上有风中孚君子以议狱缓死
　　初九虞吉有他不燕
　　象曰初九虞吉志未变也
　　九二鸣鹤在隂其子和之我有好爵吾与尔靡之象曰其子和之中心愿也
　　六三得敌或鼓或罢或泣或歌
　　象曰或鼓或罢位不当也
　　六四月几望马匹亡无咎
　　象曰马匹亡絶类上也
　　九五有孚挛如无咎
　　象曰有孚挛如位正当也
　　上九翰音登于天贞凶
　　象曰翰音登于天何可长也
　　【艮下震上】
　　小过亨利贞可小事不可大事飞鸟遗之音不宜上宜下大吉
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　象曰山上有雷小过君子以行过乎恭丧过乎哀用过乎俭
　　初六飞鸟以凶
　　象曰飞鸟以凶不可如何也
　　六二过其祖遇其妣不及其君遇其臣无咎
　　象曰不及其君臣不可过也
　　九三弗过防之从或戕之凶
　　象曰从或戕之凶如何也
　　九四无咎弗过遇之往厉必戒勿用永贞
　　象曰弗过遇之位不当也往厉必戒终不可长也六五宻云不雨自我西郊公弋取彼在穴
　　象曰宻云不雨已上也
　　上六弗遇过之飞鸟离之凶是谓灾眚
　　象曰弗遇过之已亢也
　　小过亨利贞者小过者过于小事故谓小过也以小事而济用物乃可通故曰亨也顺时矫俗利在归正故曰利贞也可小事不可大事者世既小通即可正以小事不可正以大事也飞鸟遗之音不宜上宜下大吉者鸟之所栖止于林泽飞而向上则入杳防羽翮摧頺遗其音响哀以思处愿求所安故不止则愈困下则栖于林薮故曰不宜上宜下大吉也此论上乗刚逆也下承阳顺也故君子为过矫之行上则逆鳞下则执柔守顺故以飞鸟上下而取义焉象曰山上有雷小过者雷本出震于地上今既出至山上过其本处故曰小过也君子以行过乎恭丧过乎哀用过乎俭者小过之世戒其所过小人居之则慢易奢僣故君子为过矫之行过乎恭敬丧孝之礼过乎哀戚费用之宜过于俭约之谓也初六飞鸟以凶者小过之义上逆下顺初应在四若往就四则是进于逆也同于飞鸟上而无所措足所以致凶六二过其祖遇其妣不及其君遇其臣无咎者过而得之谓其遇也六二居初之上而居中位是过于初而遇六二也祖始也谓初也妣母之称也六二居中履正故谓之妣矣已过初遇二位遇母之内处故曰过其祖遇其妣而得位处中不至于僣终守臣位安可有咎故曰不及其君遇其臣无咎也九三弗过防之从或戕之凶者小过之世大者不能立徳故令小者僣过骄慢陵上也九三以阳当位又处下卦之上固合防遏小人不令奢僣而九三更应上六与小人同情反为小人所害也故曰弗过防之从或戕之凶也戕者杀害之义也九四无咎弗过遇之徃厉必戒勿用永贞者居小过之世小人有过差之行须大德之人防闲遏絶不令过差今九四虽复阳爻而不居位故其所过咎责不在已故得无咎九四所以得免咎者以其失位在上卦之下不为过厚之行故得遇其无咎之宜故曰无咎弗过遇之也既无防止遏制之能自守其位则免咎而已若有所徃则致危厉故曰徃厉也不交于物物亦不亲既无人相亲是无援助欲有所徃必致危厉无所告救故必自戒慎以全其身故曰必戒也既不能裁制小人亦不可任用以其如此故不足长行其正故曰弗用永贞也六五密云不雨自我西郊公弋取彼在穴者小过者小过于大也隂居阳位是小者过于大隂之盛矣隂止于上阳气不通虽复至盛密云止在西郊而不能降其雨以人事明之是隂柔之主以处尊位未能施其风教恩惠及下故曰密云不雨自我西郊也公者臣之极贵也五极隂盛故称公也小过之时其过犹小是不能大作犹为隠伏以小徳之才治小过之失能获在穴隠伏之物又如公之弋猎而获隠伏之兽故曰公弋取彼在穴也上六弗遇过之飞鸟离之凶是谓灾眚者处于小过之极是小人过甚不知限际随至穴极过至穴无所复遇故曰弗遇过之也以小人之行不守限量过而不已遂遭害网亦如飞鸟飞而不已无所栖托必罹矰缴所以凶矣故曰飞鸟离之凶过于亢极以罹其凶是谓不慎其身灾眚斯及复何恨哉故曰是为灾眚王注过至于亢将何所遇飞而不已将何所托也
　　【离下坎上】
　　既济亨小利贞初吉终乱
　　彖曰既济亨小者亨也利贞刚柔正而位当也初吉柔得中也终止则乱其道穷也
　　象曰水在火上既济君子以思患而豫防之
　　初九曳其轮濡其尾无咎
　　象曰曳其轮义无咎也
　　六二妇丧其茀勿逐七日得
　　象曰七日得以中道也
　　九三髙宗伐鬼方三年克之小人勿用
　　象曰三年克之惫也
　　六四繻有衣袽终日戒
　　象曰终日戒有所疑也
　　九五东隣杀牛不如西邻之禴祭实受其福
　　象曰东邻杀牛不如西邻之时也实受其福吉大来也上六濡其首厉
　　象曰濡其首厉何可久也
　　既济亨小利贞者既尽也济渡也刚柔得正上下相应故曰既济也万物尽皆济渡若小者不通则无尽济之理今小者犹尚通亨则柔大之物自然获济故曰亨小也物既尽济非正不可故曰利贞初吉终乱者此设戒之辞当既济之时若能戒慎谦守不为骄恣则既济无穷安有危乱及已若其不能居安虑危慎终如始则既济其极危乱至矣故王云终乱不如自乱由止故乱是也象曰水在火上既济者孔义云水在火上炊防之象饮食以之而成性命以之而济是故既济象也君子以思患豫防之者处既济之时举事合宜恣情所欲固当恭俭保守存不忘亡思虑后患豫为防慎故书云制治于未乱保邦于未危是也初九曳其轮濡其尾无咎者初九处既济之初是始济渡也始济险难未至干燥之地犹拖曳其轮濡湿其尾言其劳苦方始获济其于义理安有咎哉故曰无咎也六二妇丧其茀勿逐七日得者茀者妇人之首饰也六二居中履正而应于五虽与初三相近情不相得遂被初三相夺以人事明之其犹贞洁之妇容仪光丽夫暂不在遂被他人侵陵头上花饰强为窃夺故曰妇丧其茀称妇者明已自有夫而被见侵当既济之时法令明峻不容邪道妇既执贞如此众尚节志皆愿助之假使逃窜势不能久不过七日必见执获故曰勿逐七日得也九三髙宗伐鬼方三年克之小人勿用者处既济之时居文明之末将入险难是居衰而能济其犹殷王髙宗谅隂三年盛德中兴克伐鬼方以其盛德始兴不能即胜故三年已后乃始克胜故曰三年克之也髙宗者武丁之号殷之贤王挺济衰世能伐逺方若小人居之必致危乱不可任用故曰小人勿用也六四繻有衣袽终日戒者繻宜曰濡是霑湿之义袽者衣敝烂者可以塞漏舟也六四处得其位而与三五相近情不相得常虑危患及身如舟之穿漏而能得济渡者必须敝烂之衣塞之免为濡溺方遂获济故曰濡有衣袽也隣不亲而得全者须防戒得免故曰终日戒也九五东隣杀牛不如西隣之禴祭实受其福者牛祭之盛也禴是殷时春祭之名四时最薄之祭也九五处既济之时得居尊位天下尽皆获济亦何所营为喻天下太平不劳思虑其所务者莫过祭祀祭祀之本莫过修徳今九五履正居中修徳如此但可禴祭省薄精诚致敬合时之宜则神明降福假使东邻杀牛丰厚之盛神灵不飨不如西邻薄祭吉福大来此苹蘩可荐之义故惟徳是馨矣上六濡其首厉者处既济之极物极则反遂至于未济者则首先犯焉若既济之时守谦保位无为无事安能有咎今既进而不已遂遇危难故濡其首也既被濡者将防于难危莫甚焉故曰濡其首厉也
　　【坎下离上】
　　未济亨小狐汔济濡其尾无攸利
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　象曰火在水上未济君子以慎辨物居方
　　初六濡其尾吝
　　象曰濡其尾亦不知极也
　　九二曳其轮贞吉
　　象曰九二贞吉中以行正也
　　六三未济征凶利渉大川
　　象曰未济征凶位不当也
　　九四贞吉悔亡震用伐鬼方三年有赏于大国
　　象曰贞吉悔亡志行也
　　六五贞吉无悔君子之光有孚吉
　　象曰君子之光其晖吉也
　　上九有孚于饮酒无咎濡其首有孚失是
　　象曰饮酒濡首亦不知节也
　　未济亨者未济是未能济渡之名喻人徳薄居位才徳劣小不能拔济危难必须任之于贤委之于徳则有可济之理故曰未济亨也小狐汔济濡其尾无攸利者汔将尽之名其犹小才之人不能济拔险难譬之小狐渡水智力羸劣必须待水干浅方可涉川未及于岸力已疲惫遂濡湿其尾几至没溺岂有利焉故曰濡其尾无攸利也象曰火在水上未济者夫水火之用相合而成即能济人之性命今火居其上而上炎水流于下而下注火水各抗焉能烹餁故为未济也君子以慎辨物居方者君子见未济之患以谨慎为用故分辨事物各安其居也初六濡其尾吝者初六处未济之初最居险下而欲彊进求济其如力薄何所以进未达岸濡湿其尾故曰濡其尾也然体虽隂柔不为刚狠之性而乃犹不思反以斯而往顽亦甚矣故曰吝也九二曳其轮贞吉者九二以刚居中而应于五为君委任即是救难之人然二虽处险中不为难之所溺故经纶屯蹇任重忧深所以曳拔其轮以出险外故曰曳其轮也救难济危莫过于正故曰贞吉也六三未济征凶利涉大川者六三处未济之时以隂柔之质失位之正安能自济若征而求济必致凶危故曰未济征凶也然九二刚阳为君委任即是能救难之人六三若能委质亲二即不虑没溺自然获济故曰利涉大川也九四贞吉悔亡震用伐鬼方三年有赏于大国者九四履失其位所以有悔然出险难之外居文明之初接近于君志行其正所以获吉忧悔乃亡故曰贞吉悔亡也为君所任正志既行靡有禁其威者故震发威怒以伐逺方故曰震用伐鬼方鬼方者兴衰之征也每至兴衰取义焉四方文明之初其徳未盛不能即服故曰三年也五处中位体包明徳既居尊位不夺物功九四既有功劳而乃以百里之国赏之谓封以茅土故曰有赏于大国也六五贞吉无悔君子之光有孚吉者以柔居尊所以有悔然以文明之质为未济之主故必贞正所以获吉忧悔乃亡故曰贞吉无悔也以文明之质居于尊位不自任察而委于二是使武以文御刚以柔故有君子之光辉也委其权于有能之人而心不疑则人皆竭其诚信功劳克济故曰有孚吉也上九有孚于饮酒无咎濡其首有孚失是者处未济之极即入于既济既得济矣任人又当心即无疑信任得人自取逸乐饮酒而已不虑危咎故曰有孚于饮酒无咎也饮酒不节乐过滛荒所以濡首之难还复及之故曰濡其首也所以濡首之难及之者良由信任于人不忧祸患失于所是故曰有孚失是











