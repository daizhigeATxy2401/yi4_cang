　　钦定四库全书　　　　　经部一
　　周易稗疏　　　　　　　易
　　提要
　　【臣】等谨案周易稗疏四卷附考异一卷
　　国朝王夫之撰夫之字而辳号姜斋汉阳人前明举人是编乃其读易之时随笔劄记故每条但举经文数字标目不全载经文又遇有疑义乃为考辨故不逐卦逐爻一一尽为之大防不信陈抟之学亦不信京房之术于先天诸图纬书襍皆排之甚力而亦不空谈元妙附合老庄之防故言必征实义必切理于近时易之家为最有根据其中如解讼卦鞶带云带无鞶名鞶者鞶缨车饰也带所以系佩防及芾者考左传后之鞶鉴杜预训鞶为带文鞶字许慎亦注为大带安得曰带无鞶名又何天之衢梁武帝解何为荷见于经典释文夫之虽亦以为负荷之义乃引庄子负云气为证而不援梁武之亦偶然失考至于旧井无禽训禽为尤不免于穿凿附防然如引礼人君至命士黄裳下士襍裳以证黄裳之美引左传班马证乗马班如当读乗为去声引兵法前左下后右高证师左次与论帝乙非纣父王用亨于西山非文王以及临之八月复之七日易之逆数河图蓍防之辨皆具有条理卷帙虽少固不失为征实之学焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀




　　钦定四库全书
　　周易稗疏卷一
　　汉阳王夫之撰
　　上经
　　括囊　有底曰囊囊之口在中两头着底今之被帒也其一头着底者则郑司农所谓直囊也四居上下二象之中如囊之口隂柔缩结故为括囊之象
　　黄裳　本义云黄中色裳下饰然则象传所云美在中者黄为中岂裳为美乎衣裳之制衣上揜裳际复有黻佩带绅加其上是衣着于外裳藏于内故曰在中黄裳者元端服之裳自人君至命士皆服之若下士则杂裳不成章美故以黄为美饰五位中而纯隂不杂以居之斯以为在中之美也
　　磐桓　磐大石之平者桓植两木而交相午贯公圭脊上双纹似之檀弓所谓桓楹是也一阳在下坚立以载羣隂上承九五故有磐石桓木安贞建立之象旧説以为踌躇不进之象非也俗有盘还之语还本音旋俗讹读如环桓音完音义各别震体动而屯不寜非可客其盘还游衍者于义不通
　　乗马班如　班列也马相别而鸣曰班春秋传有班马之声相别则非一马且非竝驾而行之马故乗当音剰四马也一乗之马相别而行则税驾之象也故又曰邅如卦有四隂为四马或从初或从五上下异向故二四上皆言班马
　　蒙　蔓草加于草木之上曰蒙诗曰葛生蒙楚而尔雅云蒙玉女玉女女萝也女萝附草而蒙其上故有蒙名弱蔓之卓必有所附童子弱昧必依附先生以强立故曰童蒙此卦阳蒙隂上以忘险故取象焉旧释未明不利为冦　举兵攻人曰冦冦非贼之谓也书言冦贼谓来冦之贼耳孟子齐冦越冦皆敌国也若贼则岂待蒙之上九始不利哉
　　云上于天　易之取象必两间实有此象故水不可加于天而需之坎曰云言天者自地以上皆天也故云与泽得上之泽雨也火得有于其上者光烛于空也雷出地而震于空声乃壮矣至山则曰天在山中山中之空即天也若天与水违行则以经里之天而言经星之天左旋而水石行以归于海故曰违行莫非自然之象苟非自然则俗肓卜人轨革卦影兽头人身男冠妇袂以惑世诬民者岂圣人立诚之辞也哉
　　不速之客　不速需也自初至三皆见险在前迟囘不进于郊于沙于泥皆不敏速疾行之象世俗以醼客之晨再请曰速乃似驱使廹促之辞不恭莫甚焉葢读易不审而误耳宿客之宿当作宿见仪礼需卦本坎延干进之象何云不召之客四隂速徒言三者六四坎体非外至之客也
　　鞶带　带无鞶名鞶者鞶缨车饰也带所以系佩防及芾者书曰车服以庸车之等视其服故再命赐服不言赐车言服则车在其中象传徙言受服以此
　　否藏　否马郑王肃皆音方有反韩康伯读作否防之否于义不通否不然也谓以律为不臧则必黩武致败也晁氏谓先儒多音不不知不自有否音
　　左次　兵法前左下后右高高者在后据险以结屯下者在前驰野而趋利前左不行则后右皆止不言前而言左者军虽不进前军犹必逺哨以防敌唯左则屯聚以止耳
　　不宁方来　不宁方谓不宁之方犹诗言干不庭方非未然而且然之辞不宁志不定也自二而外皆非五之正应故恐五之不受已而懐疑惧然以上比莫敢不来也
　　自我西郊　所从来曰自自西郊者自西而乡东也凡云乡东行乃不雨之征谚所谓云乡东一塲空也葢干位西北隂虽上行而至阳之气驱之以行故不得雨若上九重阳上覆隂不得升则又降而为雨矣此亦文王之德将欲东行三州而不得之象故曰我
　　何其咎　旧説以何为语助诘问之词若云何咎之有则不当云何其若云何其咎之甚也则传不得云其义吉凡言无咎则吉在其中先言吉后可言无咎吉者未必其无咎也己言无咎则不复言吉无咎则吉矣虽有不吉君子不以为凶也何字之义本训担也也从人从可人所可胜之任则担负以行也正音胡可反读如伙转读如贺其借为谁何之何者乃人物以来诘问其所何者为何物转音何者语急之声也俗专用何为谁何字而于何之何加草作荷华之荷始自传冩论语者之误相承不改若易何校诗何蓑则仍本字此云何其咎者以小畜本阳盛之卦干德欲行而为六四之隂所阻初乃与四为应而受畜则不能无咎特以初德在潜以反归不进为道独任其咎而不以累二五是善则归君过则归已之义故曰其义吉也与姤九二义不及宾之义同履虎尾　凡彖皆先目言卦名后乃系以占之辞此独连虎尾为句则卦名履者省文也实则履虎尾为卦之名义也履者践所欲行之路而措之足顺而安也履乃忧患之卦孤隂进蹑得位之刚则但言履其词平其义安非此卦之象必言履虎尾而后其词危其义险也与同人于野必言于野以见非徒二之同五而五阳皆其所同否之匪人非天上地下之为否唯三四失位人道不交阳往而之于非人之道乃有此象艮其背阳升而隂得中非有艮止之情特以孤阳居上更无可行之地不得不止故徒言同人否艮不足以肖卦徳必合下文而后其义显也
　　防茅茹　旧以拔茅为句茹字连下以其彚为句于文义不通茅茹二草名茹藘也一名茅搜今谓之茜草其草蔓生与茅俱枝茎坚韧拔之不絶必连其根彚而抜之防之三阳否之三隂皆三连成体而无间断故有此象茹平声读如如与茹菜之茹上声读如汝者不同帝乙归妹　旧説谓帝乙为纣父而本义云帝乙归妹之时亦筮得此爻而后祉文王作周易周公系爻辞与商筮之用归藏者象占各异安得沿袭商筮以占吉凶况归妹爻辞亦云帝乙归妹又何説邪元亨利贞穆姜筮之即凶帝乙之吉非其位非其时者安能吉也抑按史称帝乙元妃无子早没故微子之母为媵妾元妃没乃摄内主而生纣为嫡子帝乙之妃既夭而无出帝乙又一传而殷以丧亡何凶如之安得以祉元吉邪殷之天子皆以十干为号其号乙者汤称天乙又有祖乙小乙不但纣父之为乙则必有得淑女广继嗣以受天祜者非纣父明矣其云归妹者乃阳下于隂之辞二为帝五为妹阳反居中于内隂反正位乎外男来就女之象婚姻之礼至周始定自周以前男来就女如今之赘壻虽天子之贵亦或用此制故曰归妹言往归于妹与渐之言女归者异防有此象王氏曰女处尊位降身下二是帝乙之女归夫家非归妹也考古者必以其时于易而得周以前之婚礼焉周礼定而秦汉益严故有赘壻谪戍之法至唐宋以下而又乱今则子舎父母而事他人冒他姓者伦愈斁矣
　　苞桑　苞枹木也尔雅枹遒木魁廆郭璞曰树木丛生根枝节目盘结磈磊葢桑田之桑分畦而种枝干条达虽为柔韧之木而枝弱尚易折断惟当道而生者本干瘿磈系风马逸牛于其干则必不能逸大人居否世而固本自强得贤为辅之象似之
　　匪其彭明晢　许愼説彭鼔声也彭以聚众而进之四居三阳之上而近于五似将统率前进以逼六五之孤隂乃为退爻而与离为体愈近于君其志愈下非敢尸号召之任者故曰匪其彭知分义之宜然故曰明辨晢也晢与晳字相近俗读徃徃误合为一晳从析从白白也晢从折从日明也音折
　　殷荐之上帝以配祖考　殷旧释盛也乃连荐为文不云作盛乐而云盛荐于文义不安郊祀之礼事天以诚不以文未闻极其盛美后世用大乐备宫县梁武帝博考礼文订正改撤是也唯大雩用盛乐者以隂阳不和而不雨故乐极其盛以感召和气既非以崇德且雩祭徧祀山川百神不止上帝按尧典以殷中春殷中也郊以日至乃冬气之中祖考之祭亦在四仲之月故曰殷雷之出地在仲春亦中候也以配祖考旧説以祖考配帝亦非是郊之配唯祖而考不得与且祖配帝非帝配祖当云配以祖考荐之上帝不应云以配祖考葢配之为言合也乐以象德所以象祖考之徳感以其志气而合漠故曰以配凡此皆顺文求之斯得其解不可屈文义以就已説则无不可通矣
　　王用享于西山　文王之称王周公制礼而追王之文王固受殷鈇钺之赐为西伯以事殷终身安于侯服其谓文王受命称王者乃为公羊之学董仲舒何休蔡邕之徒曲相附防之邪説宋儒辨之详矣何本义至此而又以为文王邪且周人之称文王必连諡称之葢连諡以称则明其为追王若舎諡而直言王若书所言王若曰之则必其王天下者未尝径以王称文王也本义又云文王郊祀于岐山筮得此爻尤为曲説当殷命未讫之日而郊祀曹操刘裕之所不敢为而文王为之乎且升之六四辞亦云然岂文王之享西山既筮得随又筮得升乎况王者之大祀卜而不筮少牢以下乃筮礼有明文何容爚乱筮之设也人皆可就决疑故曰以前民用即令文王享祀偶筮得此亦不可执一事之吉凶以槩天下后世尊卑常变之通用则其为象非以己占之验言之明矣谓西山为岐山者亦非也文王治岐岐山正在其封内不得云西言西者中国之山唯西为高王有天下者之通称谓九五西山居至髙之地谓上六也卦以阳随隂为义上处天位之上人无足以当之者其唯鬼神乎而上六体隂山本地五以阳刚履中位而曲意尽诚以随上六故其象如此此以赞九五之德而在上六则为穷无可随下听人随之象不纯乎吉使祀而筮得此爻亦鬼神不康不歆之兆故象传曰上穷义愈着矣
　　先甲后甲【先庚后庚附】郑氏以为先甲三日辛也后甲三日丁也取自新丁寜之义而本义因之王氏以为甲者创制之令若汉之有令甲令乙孔颖逹两取其义要皆求解不得而曲取后代之枝説以附防之其以辛为新者説出于刘熈释名熈书皆迂谬不足取辛本五味之一书从革作辛其字从防【音愆】辠之防又为金刚触人痛楚泣出之义本无自新之意丁之为丁宁者钲也钲之声丁丁宁宁然借为告戒重复之意者以钲所以警众于行阵者也徒言丁而不言寜其不可作详勉教戒之词明矣以歇后语作隠谜俗谬莫甚焉康成易注纯用纬书故其誖诞如此王氏言创制近之矣而以汉令甲令乙证之则亦非也令甲令乙者令之卷帙次序之名也甲者卷之首耳何有于创制之义汉人以缣纸代竹简故有此名非可引以证文王之经文且抑何以通之于巽之先庚后庚邪以实言之甲者事之始庚者时之变先者先事而告戒后者后事而申饬皆巽风申命之谓蛊风始出山当事之始言创建功于事未起而先命之事已行而又戒之也重巽而居外卦之中为庚改后图之象故言庚庚于时为秋乃寒暑生杀变易之先庚后庚言未庚以前己庚之后申命以善始终也云三日者誓戒以三日为期也义自昭然何待摭拾琐説以巧为附防哉
　　至于八月有凶　旧説或以八月为遯卦値位者以康节所传陈抟之圆图遯居正西也或以八月为値观卦者以魏伯阳参同契之卦气观居酉位也二説皆出自纬书京房学宗谶纬始以卦配月而黄冠假之为丹术为君子术者所不屑道且以遯为临之错卦观为临之综卦皆以相反之义言之若以错综相反言吉凶则防当云至于否而凶屯当至于鼎而定至于蒙而亨何独临之至于遯观而凶乎临六爻皆变而始成遯初二五上四爻变而始成观相去悬逺不大变不至于彼彖为静而不变之占何得豫忧其至于遯观之月邪卦之有错综犹人之有生死也岂于方生之时而曰至于死之日有凶乎足知二説之皆谬矣八月兑位正西八月秋中兑道之成也临之内卦为兑自初至三皆为兊体而成乎兑者六三之隂也初二以阳临隂虽体兊而以感应为道则皆吉者未成乎兊故免乎凶也至于三而兊成则为甘临于是乎凶言有者忧之则可不凶不忧而甘则凶其所必有矣即爻论彖即卦体以论占明白简易崇经绌纬则易道大明经之乱谶纬乱之京房陈抟之流相袭而成诐辞如此者不可不亟为辨正灭趾灭鼻灭耳　灭犹没也如水淹物湮没其中而不见也内则渉灭鼎及大过过渉灭顶皆隠没不见之谓屦校足械今徒罪人所著者何校犹今之枷也屦校着于胫从上视之则不见趾何校在项从下视之则不见耳肤大脔无骨贪食无状捧而齧之则上揜其鼻旧未注明疑于絶灭则噬肤何至劓其鼻过渉何至断其首邪
　　得金矢　周礼大司冦以两造两剂禁民狱讼入束矢钧金然后听之者谓民之狱讼不繇乡遂县方违司冦之禁径诣于鼂如今越诉笞五十之律非凡狱讼者皆纳金与矢而后听也管仲治齐乃令凡讼者皆令出金与箭以供军用乃使富者可其告讦贫民含而不能理此覇国之乱政非先王之法也本义引以释此爻误矣且噬嗑强合不合而初上有被刑之象四五乃理直而得伸者原非听讼之人若大象云明罚勑法自别一义凡经中爻辞俱与彖通周公祖述文王之防也其不与大象通者周公非豫为孔子释也爻辞为占易者言大象为学易者言故屯之经纶蒙之果行育德爻辞不申此义不可以大象释爻明矣九四方被齧合之累安得听人之讼而受金矢且幸得曰得不幸而得亦曰得法所宜受不可曰得纳钧金束矢既为常法则不当曰得岂幸民之讼而利其得乎以实求之金矢者以金为镞之矢也古有茀矢枉矢杀矢之别唯杀矢则金镞其他或不用金如今骲箭之初上强欲齧合九四刚不受齧故操矢相向初上以矢射四四其矢而反射之故初上得凶而四得吉以卦象求之其义自见勿容杂引曲説以害意也
　　七日来复　旧説谓自姤而来歴遯否观剥坤至复为七日此以卦变徇卦气而言之也乃卦气之见于参同契者一卦一月而非一日一卦若卦变则因已成之卦一爻变动如噬嗑之于頥是也一爻移易如损益之于防否是也未有相反之甚如姤与复而可云自彼而来复卦自二以上本纯坤之体唯初爻得阳则来复者自坤而言也坤一变而即得复故四不逺复不逺则非歴七卦明矣葢七者少阳之数坤为老隂干为老阳故干曰用九坤曰用六不用七八数至于纯坤而无可消矣于是其复速疾而七起焉言日者一昼一夜数极则反之谓积隂至于六日则必复寒暑隂晴之常也而不正之气化抑不尽然故唯速反于七为天行之正而唯顔子能见之彼流连于遯否观剥者葢迷而不复至于十年而不克者耳卦气之説沙随程氏斥其出自纬书是也则又乌足信哉
　　至日闭闗商旅不行后不省方　言至日者槩乎至日以后之辞也若但长至之一日闭闗而止商旅则行人姑待于旅舎为戏而已省方非一日之事吉行五十里则一日往返不出郊关何得云方葢自至日以迄乎雷出于地惊蛰之后【古歴惊蛰正月中】而后启闗以听商旅之行后乃出行以省方日至以后两月之中纯隂固结于上复之象也于时寒气方盛民当入室以息老慈幼若任商旅之嗜利奔驰则触寒威以伤生而废父子兄弟岁时聚顺之好后若省方则车徒防渉吏民迎履氷践雪怨咨繁兴皆非以保养孤阳而顺天行故两月之中下静处之令以法复卦之徳今制腊月十五日起至正月十五日止非军国大事急须奉报者皆停止犹其遗意也
　　曰闲舆衞　郑氏云曰当作日本义因之按曰日二字隶文相近而篆文大异此爻未有每日皆闲之义舆同车春秋传所谓舆臣台也衞徒之从军者君行师从卿行旅从皆衞也闲习其事也曰犹爰也有告戒之意犹诗岂不曰戒之曰良马方逐申戒仆从以素所闲习者护车而勿败绩斯以为艰贞之吉
　　何天之衢　旧于何字皆置不解若以为赞叹之辞则与之衢二字文义不相通足知何亦负何之何天之衢者犹庄子所谓负云气背青霄也凡经文何字皆上声
　　朶頥　本义云朶垂也欲食之貌夫下颔曰頥贱丈夫之欲食者亦唯垂涎頥固不可下垂也且经云舎尔灵观我朶頥则朶頥者我也观之者尔也岂自朶頥而自观乎朶之本训树木之垂朶朶也谓枝叶华实累累然其多也此言贪躁之人见我馔具之丰注目而视惊诧而觊分其润咎不在朶頥而在观虽未忮求而情已淫故曰亦不足贵若垂涎则贱甚岂但不足贵哉借用白茅　古者席地而坐别无食牀【今之桌子】其爵爼豆笾皆措于地无借之者礼文具可攷征唯郊祀上帝礼无其文则此以茅之白莠铺地而借葢郊也故系传曰防物而重用之郊坛地狭登降献荐执事者趋跄于侧虑易倾仄故以茅借之而使安妥君与执事防恪将享万不至于倾覆而犹必借之故曰慎之至所以用茅者事天以质不敢以人为之美荐也初六载三阳以上事九五之天位故其象如此
　　樽酒簋贰用　樽酒簋贰四字为句象传既有明文而晁氏以贰字连下用为句谓象传簋字为衍文徒以私意改经文而文义不通本义从之过已樽以盛酒簋以食黍稷于樽言酒而以簋字连之为句则岂簋亦酒器乎而又何所盛邪瓦也樽或铸金或刻木而加饰簋刻木施丹漆或加玉饰用缶言樽簋皆用陶器非雕琢金木之美贰间也酒燕礼簋则食礼以盛食【音嗣】者燕食不同日而举详见周礼仪礼今既设燕礼之樽又陈食礼之簋相间以待宾且樽簋不用美饰之礼器而用陶器约之甚矣饮食宾于室荐酒食者不从戸入而从牖入其简愈甚疑有咎矣以其柔顺承刚之诚则物防礼简而情则笃故终无咎征实以攷证文义自明不然则有樽有簋以盛酒食何盛邪割裂经文徒滋爚乱奚当哉








　　周易稗疏卷一
　　钦定四库全书
　　周易稗疏卷二
　　汉阳王夫之撰
　　下经
　　咸其腓　腓在胫上股下或行或止一听于股而不自动此近验之身而灼知之者旧説云腓欲行则先动欲行者心也先动者股也腓岂欲行又岂先动者乎六二本静爻又为艮体无先动之象故曰凶居吉能静而不自动则虽凶居而亦吉凶字自连居字为句犹言处危而象曰顺不害言能顺乎股也旧説失之
　　滕口説也　旧説滕与腾通按腾者骏马趋骧之谓使口説如之则亦卓絶之伟论矣滕字从水水涌出曰滕叔绣之封以为国名者地近汶水洑流坌涌不择地而汜滥故地以滕名此云滕口説者乃闻感即应无所择而务口给所谓波涛之口也不当作腾骧之腾
　　锡马蕃庶昼日三接　锡义有二有自上赐下者如春秋来锡公命是也有自下献上者如书九江纳锡大是也天子既有以康诸侯矣用是而诸侯皆效顺以修职贡马者享礼之庭实也三隂连以进莫不来享故其马蕃庶而天子勤于晋接以嘉受之三接者三隂皆接也王接诸侯之礼凡三等在殷则爵三等公也侯也子也在周则同姓异姓庶姓也旧释未明
　　愁如　王母　愁音锄侯反释作忧者乃六朝以后之字义古音子油反乡饮酒义秋之为言愁也愁坚固也二与五正应晋之尤笃者故曰愁如王母旧以为天子之母古无此称王之为言大也王母大母也生谓之王父母没谓之祖妣隂居尊位大母之象
　　嗃嗃嘻嘻　嘻嘻旧以为嬉笑之嬉嘻乃叹声本无嬉义而九三以刚居刚亦无戏渝柔谐之象按嗃嗃嘻嘻皆取喻于火声诗多将熇熇猛烈之状火始然之声也春秋传赫赫譆譆譆譆乗赫赫之余火将息之声也九三以刚处刚离道方成故曰嗃嗃而上承六四风将散之故曰嘻嘻所以失与不失兼有其
　　以辟咎也　辟旧音避者非当音必亦反禳也除也去也避咎者咎已成而逃之小人之幸免也辟者咎未成而除之君子之大用也孟子曰患有所不辟岂诡遇恶人以逃祸责乎九二以上失位之爻皆恶人也初九以刚制之于早见之乃以治之故除其不祥于未乱而得无咎
　　蹇利西南不利东北　先儒以臆度而为之释曰西南平易东北险阻以寔攷之域中之名山大川其险皆在西南山则昆仑葱岭峨睂点苍水则弱水流沙三峡盘江皆西南也东北青兖平衍千里何得云西南平易东北险阻哉蹇之为卦得位可行而初上皆柔而不行是畏难已甚濡滞而不敏非本不可行也故在险而蹇则利己出险而向平衍之地而犹蹇则不利此所以宜于西南不宜于东北也解之彖曰利西南者以柔道解散失位之悖则随行皆顺故虽西南不易解者亦利若东北之利则不待言也以其失位无东北平易之象故不言东北以卦义及事理推之知旧説之非矣
　　益之用凶事告公用圭　周礼大宗伯以凶礼哀国之忧凶事者凶礼之事也凶礼有五以丧礼哀死亡以荒礼哀凶札以吊礼哀祸灾以禬礼哀围败以恤礼哀冦乱凡国有凶事则上告之天子下告之友而受其赙襚归餫之益春秋许不告灾则君子知其先亡告亦必有将往之仪如臧文仲以纪甗玉磬告籴于齐是也用圭则尤其重者六三以隂求益于阳求益者近于利非君子之道唯凶事则可耳故无咎公谓四也六四曰告公从四从三告也旧释未明
　　苋陆夬夬　马郑王肃皆以苋陆为商陆陆徳明邱光庭以苋为今之苋菜陆为商陆乃商陆小草他不经见尤不可独谓之陆且此二草于夬夬之义无当按苋字当从卝而不从艸音胡官反山羊细角者也陆平原也兊之象羊夬卦五阳上戴一隂其隂纎弱而爻象分岐故为细角羊行于高平之陆得草而自恣欲行不决为夬夬夬夬者迟疑舒缓之词九四从下而速其行如牵羊之鞭其后然至于平原则地散而愈不速矣苋即四所牵之羊也五得位而安故曰陆苋苋字相近故传注相承而误
　　顺徳积小以高大　本义云顺当作愼今按地中生木无有愼象而自本逹茎以生枝叶则其积之也顺坤顺也防亦顺以入也君子之徳下学而上逹顺徳之序也若急图高大而忽其小则躐等而逆矣自当如字改邑不改井　井之为字篆本作井其外四画相交而成九区田之畛域也其中一点穴地以逹泉也司马法四井为邑以积为邱甸而出赋此兵制也三代封建沿革不一人民登耗不恒故分此邑之余以补彼邑互相推移而改邑若井以分田制税公田之中庐舎之间当中作井而九百畆之田环之沟洫隧路塍埓视以为经界之准而永无所改经界既正无余无欠此井无所丧彼井无可混得居中之井永为标准也葢经界之设必有表识使民不得混乱木既易朽石亦可移絫土为封岁乆亦且崩坍北方土厚水深穴井及泉动逾数仞永难堙塞此先王立法之精而井卦一隂间以一阳又一阳间以一隂南北异向邑有推移而井终不乱以絶吏民之争乱得丧两忘之象故彖辞云然释易者于此不察以彖辞为亡实之设言是轨革卦影之邪妄岂圣人之言而若此哉
　　旧井无禽　旧以禽为鸟兽者非是井非鸟兽栖止之地借令有之正惟废之井人迹不至鸟或暂集而日汲之新井所必无若云水浊而禽亦不饮鸟兽岂择清泉而后饮哉按禽获也汲而得水以获为利今此井泥人不食之因无复治之者日乆淤塞泉脉不通则虽往汲而亦无所获矣始则尚有水而人不食乆则虽欲汲而终无水故曰时舎以舎之故遂至于无也
　　射鲋　鲋鲗也今谓之鲫凡鱼皆待积水深广而后可以活唯鲫鱼得少水霑濡而足或以湿纸裹之可行数十里复畜之池从旁注之曰射井谷者井一面崩塌若谷水不能停涓涓细流旁出唯可以注射鲋鱼而已已日乃孚　辰巳之已与已止之已字画无异皆音详里反亦无异音俗冩辰已字屈下画使短不钩向上及已止之已音羊里反而辰巳之已音自皆塾师之谬也已之转训为止为既者以阳气至已而尽出至午则隂生矣故许慎曰阳气已出隂气已尽此言已日乃孚者谓日在禺中六阳出地之时也当革之初人心犹多疑贰必王道大行昭著于天下如日之加已然后无不从乃者难词也二为离明之主而得位故与彖同
　　得妾以其子　已所生之男女通谓之子礼所谓女子子也诗大有子齐侯之子皆女子也以如春秋蔡侯以吴子之以以卑用尊而能左右之也诗侯疆侯以亦有相携相助之意六五以柔居中位而贵离为中女则少也嫡所生之女子子也防为长女而一隂在下位处乎卑妾也初六能以柔顺佐佑六五使安位于外故有妾贤而能提携赞襄其女子子以妇道之象旧説未详似谓得妾而生子爻无此象于文义亦不能通
　　终莫之胜吉　莫之胜吉犹言不胜其吉也胜平声故象传连五字为句若于胜字絶句则是妇之不孕者终不能孕何以得吉而又何以云得所愿也不孕者不相接也待三年而始孕贞静之至也得妇如此其吉无涯量矣旧説未详
　　承筐无实刲羊无血　筐非奁具也士昏礼所谓笲也织竹为之实榛栗枣脩以贽见舅姑者刲羊者合之牢士而用大夫之少牢摄礼也无血之羊非特杀者士女皆以吝而废礼恶俗也故无攸利旧説未详涣奔其杌　程传以杌为机机与几同见春秋传几所据以为安九来居二而得中义亦可通然卦自否变否四之阳越三而来二故曰奔奔入险中以为坎主则非平易可安之地非几象也杌者伐木不尽之茎干碍人之行险象也入险以消否本无避难之情故曰得愿也悔亡与无悔异无悔者本无悔也悔亡者疑有悔而能亡也杌非可安故疑于有悔得愿故亡
　　我有好爵　爵所以行献酬者好去声好爵相好之爵燕礼请安于宾彻俎而荐羮无算爵以尽欢者也靡与縻通留也六三隂柔躁于前行故二与初相和而以欢好留之阳自相孚而后以孚异如酬爵之行主自饮而后送于宾也旧释未详
　　过其祖　过遇不及之义旧总未分晓小过小者过也过字之义如师也过之过与不及为对非经过之过如过我门之过以卦名义观之可见过者乘盈而胜彼不及者欲企及而不逮遇则恰与之合也故曰臣不可过言臣之功名权势不可胜其君胜其君则恃功凌上为不道之臣矣弗过言不能过也遇之相得而道合也弗遇过之过已甚而骄亢故凶
　　宻云不雨自我西郊　此与小畜彖同而卦象本不相肖故邱光庭谓小畜隂气少小过阳气少不能和而为不雨其説近是然此卦之象尤为显著不待深求重隂在上为阳气所隔不能与初二之隂相接故云宻而雨不降象曰已上义取诸此
　　东邻杀牛不如西邻之禴祭　本义谓此乃文王与纣之事按文王在殷尽服事之忱受鈇钺之赐不得与殷相伍而相邻周公岂以掩文王之至德而亢言之且纣之于文王以徳言之则圣狂逈异以福言之则兴丧悬隔岂待相较而云不如文王之徳虽俭而非俭于事神纣虽奢淫而非特丰于祀足知本义之疎矣自上临下上者左而下者右左为东右为西礼文每以此言东西邻者九五之邻上六其东邻六四其西邻也上六已济而骄六四求济而慎故五之福之独施于四衣袽之戒禴祀之诚也濡首之厉杀牛之不顺也禴为四时之正祭虽不如蒸尝之备物而亦必用太牢则禴未尝无牛独言杀牛者特牛之祭郊也上六跻于至高之位僭行郊礼故神不享而福不降禴祭以愼受福亦非以俭而胜丰以礼文考之以文王之德思之则本义之不当从明矣













　　周易稗疏卷二
<经部,易类,周易稗疏>
　　钦定四库全书
　　周易稗疏卷三
　　汉阳王夫之撰
　　系辞上传
　　八卦相荡　鼓之以雷霆震也润之以风雨防也日月运行一寒一暑坎离也乾道成男坤道成女艮兊也此所谓八卦相荡也阳纯乎气而上升故一阳生于下则鼓动羣隂而震为雷隂纯乎质而下垂故一隂在下则受阳施以浃于物而防为风雨日冬至则远人阳之隠也月中冬之望道行于北而近人隂之见也一阳藏于隂中故坎为寒日夏至而近人阳之见也月中夏之望道行于南而远人隂之隠也一隂藏于阳中故离为暑人物之生隂阳均受而戴之在上者成乎体质致一者其所成也艮一阳外成故成男兊一隂外成故成女是以咸卦取象于人身震坎艮阳荡隂刚摩柔也防离兊隂荡阳柔摩刚也防为风而兼言雨者阳气凝于上隂不得升则复下雨所由降也彖象以坎为雨自其既雨而为水者言也此以防为雨者自其与风俱自空而拂地者言也故曰易无逹象不可执一以限不测之神化如此岂术士射覆之小智所能知哉
　　干知大始　本义谓知为主按知之训主如唐宋官制不正职衔在彼而差遣在此如知留后事知留内铨之乃暂令预知其事而非其官守之意今郡守称知府县令称知县皆承其敝非名言之允宜也勿论六经即汉晋人亦无有以知为主者下传云知崇法天知【去声】者无不知之谓则干以明照为用明矣知与作对又与能对若云干主大始则亦作也能也何以别于坤之简能而成物也天以气化以神用神气之灵为聪明今观万物之生其肢体筋脉府藏官骸与夫根茎枝叶华实虽极于无痕而曲尽其妙皆天之聪明从未有之先分疏停匀以用地之形质而成之故曰干知大始坤作成物以人言之则强固而任能者五谷六牲之养地之材质所成而虚灵知觉则天不息之神流行于官窍阳气一散则有耳而不能闻有目而不能见有脾而不能思有肝而不能谋有肺而不能虑有肾而不能识其为干之以知生物尤为明验曽摄职而主其事之谓乎变化者进退之象也刚柔者昼夜之象也　此二句合释上刚柔相推而生变化之义当参互读之不然则昼岂刚夜岂柔乎犹言刚柔之生变化昼夜进退之象也变化以动爻之占而言如乾卦初得九则变姤而占在初九之自九而下之八退也自六而上之七进也老隂变少阳曰变变则长老阳变少隂曰化化则消阳明而隂晦昼已极则夜阳退而化隂也夜已极则昼隂进而变阳也进无可进则退退无可退则进若少阳少隂八方退而为六七方进而为九进退不失其故常则变化不生则六爻皆少之象无之卦无一爻之占以此弥纶　弥字本从长从尔长亘也尔盛也【如诗彼尔伊何】绵亘周徧之谓如云年弥高徳弥邵愈乆而不穷也如云仰之弥高钻之弥坚极至而无尽也如云弥缝其阙绵亘周徧而缝之也纶乃治丝而合之之谓弥纶者周徧天地终始皆与道合今俗书省长从弓故其义不明如文塲有宻封本当作宻北人无入声读宻为平声遂譌弥本义云弥有终竟聨合之意不知聨合乃缝字之义弥唯言其终竟耳下文谓易合天纶也其兼尽者则弥也通一章读之其义自见矣
　　冶容　冶训为妖艳之词者非生成之妍美乃妆饰之谓也慢藏慢其藏也冶容冶其容也冶镕也镕金于冶变其坚朴之质使流动而有光彩如教导妇人以妆饰为艳丽故曰诲淫诲之以淫也
　　天一地二至所以成变化而行鬼神也　五十有五河图之画也天地谓隂阳也成变化言乾坤六子所由成也干之化为防离兊坤之变为震坎艮行鬼神者吉凶所由兆也吉凶之生有理而不测鬼神之神也故曰与鬼神合其吉凶天之一三五七九地之二四六八十从其用而言也合则中实而奇分则中虚而偶奇者大而见少偶者小而见多地之三十以分见多其实则少于天三之一也相得一六二七三八四九五十相与以得位各有合者越其位而合三为一卦也一五七合而为干二十六合而为坤三十八合而为坎四五九合而为离一三二合而为兊二四一合而为艮九六八合而为震八七九合而为防因其合之象而定其位通其气相薄而不相射以成变化而天地所以吉凶生死乎万物者行焉此圣人所以因河图而画八卦八卦既成又从而两之以极其所合之变化则六十四卦成而吉凶之几无不备于其中经文之义尽于此而释经者未能合图与卦以求其至当之解乃以意为推测谓一与二相得三与四相得五与六相得七与八相得九与十相得既罔所取义苟简以求通若夫以五行配合而云天一生水地六成之云云者不知其出于何人亦不知其何所取义易列八卦分为八象天地雷风水火山泽三圣立教昭然从未有五行之説五行始于洪范乃言天之所以协民居而为民用之所需者人君当修治之以厚民生而利其用与变化神之道全无干渉自京房始承纬书之邪説而以五行混八卦之中以坎离震兊分配水火木金差可成説而易于震不言木于防言之则亦显与易背且无以处土而以坤艮当之又非河图中宫之象据周易方位言之则艮居东北坤居西南不可强合盖陈抟所伪作以伏羲卦位言之则坤北而艮西北亦非土位至干防无可安顿之处则合干于兊以为金合防于震以为木卦之与行或八或五其数不齐则水火独止一卦余皆一卦欹零支补乖谬无伦尤为可哂至云地二生火地四生金则便地司生而天司成爚乱天地之大经顚倒莫甚焉此説从无解释芒然不可分晓唯沙随程氏周易古占略为分疏其説以阳起子中隂起午中起数阳从子数一至戌为九隂从午数一至未而二至辰而十天一子也地六亥也亥子水也地二未也天七午也未午火也天三寅也地八丑也寅丑木也地四酉也天九申也酉申金也其説止此殊为浅陋其于成变化行鬼神之妙用全无所当至以天五为辰地十为卯为土生成之数尤无説以文其妄陋且十二支而徒缺己戌尤为可笑且河图本画阳无二四八六隂无一三五七九而此説以子一丑二寅三午一未二申三夹杂天地互数之愈不成説凡此皆同儿戏徒乱圣教京房背焦赣之师説以崇防纬邵康节隂用陈抟之小道而仿丹经遂使天一生水云云之遁辞横行天下人皆蒙心掩目奉之为理数且引以证此章之旨是释经之大蠧言道之荆棘也不容不详辨之干之策二百一十六【一叚】　策数以二老起算实则二少亦同本义云少阳未极乎盈少隂未极乎虚非也【即如其説亦当云少阳未极乎虚少隂未极乎盈】少隂之过揲三十二六之为一百九十二少阳之过揲二十八六之为一百六十八合之亦三百六十二篇之防万一千五百二十二老之数既然少隂之积得六千二百四十四少阳之积得五千三百七十六亦万一千五百二十葢起于九六七八九六合为十五七八亦合为十五则从此积乗之积之无不合也本义疎矣三百六十当期之日损其气盈益其朔虚而定以十二月三十日亦论其梗槩而已康节执此以起无穷之数徒为玩具于大化固亡当也故筮法可取象于歴而不可以筮法限歴之算一行所以虽巧而未尽乎变也王太史肯堂曰河图之数天终乎九地终乎十相因为九十虚中而游四时为四九三百六十洛书之数四十五实中而建八节四八三百二十中五八五为四十亦三百六十太极勾三股四五积六三四相因得三十为日数十二乗三百亦三百六十其説亦似可通然皆迁就整齐与天行之神妙不合且如万一千五百二十当万物之数物之数虽圣人不能知约而言之动植而已就动而言之羽毛鳞介蠃而已就植而言之草木金石而已细而别之耳所闻目所见者且不可悉数况耳所未闻目所未见其能以数纪之以万尽之乎易言其象象者彷佛之词春秋传曰万盈数也当万物之数象其盈天地之间也邵子据加一倍之算法限色声香味以有定之数岂有当哉
　　参伍错综　参者以彼参此伍者相与为耦也如阳参入于隂中为坎隂参入于阳中为离一阳参入于五隂之中为师比谦豫二阳参入四隂之中为屯蒙之皆参也隂阳各自为伍为泰为否二隂为伍上承一阳为艮下乗一阳为震二阳为伍上载一隂为兊下履一隂为防及二阳连居四隂之中为萃为升二隂连居四阳之中为大畜为无妄之皆伍也错者鑢金之械器汰去其外而见其中者也综者系经之线以机动之一上而一下也卦各有六隂六阳隂见则阳隠于中阳见则隂隠于中错去其所见之隂则阳见错去其所见之阳则隂见如干之与坤屯之与蒙之与革之皆错也就所见之爻上下交易若织之提综迭相升降如屯之与蒙五十六卦皆综也旧未注明不知此乃读易之要不可忽者也
　　两仪生四象　生者非所生者为子生之者为父之谓使然则是有太极无两仪有两仪无四象有四象无八卦之日矣生者于上生也如人面生耳目口鼻自然赅具分而言之谓之生耳邵子执加一倍之小数立一二象之象一纯阳一纯隂一阳上隂下一隂上阳下谓之四象更加一画而其数倍为八卦遂画四画之象十六五画之象三十二无名无义但以八生十六十六生三十二三十二生六十四教童稚知相乗之法则可而于天人之理数毫无所取使以加一画即加一倍言之则又何不可加为七画以倍之为一百二十八渐加渐倍亿万无穷无所底止又何不可哉不知易但言四象生八卦定吉凶生大业初不可损而为二爻益而为四爻五爻此乃天地法象之自然事物变通之定理不可以算博士铢积寸絫有放无收之小术以乱天地之纪也四象者通之象二乾坤也变之象二隂阳六错震坎艮一象也防离兊一象也故又曰易有四象若以二画之象为四象则易所本无不得言有矣要而言之太极即两仪两仪即四象四象即八卦犹人面即耳目口鼻特于其上所生而固有者分言之则为两为四为八耳邵子之术繁冗而实浅固其不足从以经攷之自见故读易者以不用先天图説为正以其杂用京房魏伯阳吕岩陈抟之説也
　　系辞下传
　　何以守位曰仁　仁当如字位与财配仁与义配天地之大徳曰生是总挈语立人之道曰仁与义不当独言义也位象卦中之位财象位上之爻当位得中者守位之仁也爻之得位相应相孚者理财禁非之义也吕氏谓仁当作人顺文直下而害于理不可从也
　　一君二民二君一民　旧説谓阳爻为君隂爻为民阳卦一阳二隂为一君二民隂卦一隂二阳为二君一民于理不顺如郑之有突与子仪卫之有衎剽仕者无择而两事之可云二君然岂仅有一民乎君子之事君也固专一而无贰心然三代不同于后世道不行则又仕于他岂孔子之出疆载贽亦小人之道乎且阳爻为君则干有君而无民隂爻为民则坤有民而无君矣葢君者所主也民者所治也一竒也阳爻之画一也二偶也隂爻之画一也即所谓天一地二也阳为性为义隂为情为利阳卦以奇为主而治偶以性正情以义制利震动之坎居中而宰之艮止之隂皆聴命君子之道也隂卦以偶为主而治奇以情干性以利妨义防以求入离以相丽兊以相恱阳羣起而从之小人之道也熟绎本文验之于事理知旧説之非矣
　　其出入以度外内使知惧　旧以其出入以度五字为句外内使知惧为句不成文则云有阙今按度云者有常度也乃易往来之变初无常度故曰周流六虚不可为典要此卦变彼卦不相因以为次序乾坤次以屯蒙屯蒙次以需讼其变无端不可预测使人不得以私意拟之以机智防之而免于惧抑不得委于时命消长之固然而其惧非若京房之干必生姤姤必生遯以来回而反于大有亦非若邵子之干一兊二截然顺布八宫或方或圆如制衣者之尺寸有成法也使必有度以出入则因任自然可先事而料其一定之吉凶如火珠林之以答匹夫匹妇之疑问而释其忧惧岂圣人师保父母之明威哉度当音铎连外内七字为句出入刚柔之往来外内内卦外卦之定位也言使人于不测之往来揆度其位之所在或承或乗或当或不当或应或不应使知事变之无方不可率意行聴祸福之自至而于人事之酬酢莫敢不战战栗栗以思免咎矣故易者因占以致戒者也岂火珠林先天数以尺度之死法言必然之休咎慰妄人之疑虑者所可拟哉
　　周之盛徳　盛徳与论语至徳同谓忠厚之至欲纣之图存永命使殷先王保其宗祧也旧説谓周危而使之平犹之可也又云殷易而使之倾则殷本不宜失文王行险以利纣之恶陷使倾覆是萧道成朱温之大恶何云盛德乎文王闵纣之失徳必丧殷师欲谏则徒为比干之死而亡补欲不言则不忍其亡故演易以明吉凶之所自使知危者可使复平而唯慢易而不知惧者则人将起而使之倾纣能因此以自警则武王之师可以不兴而天下之民脱于赪尾此周之徳所以盛也曰文王与纣之事者言文王事纣之事也旧説悖理不可从







　　周易稗疏卷三
　　钦定四库全书
　　周易稗疏卷四
　　汉阳王夫之撰
　　説卦
　　生蓍　生始制用之也蓍蒿属一名因陈【因俗作茵非】凡蒿茎皆冬枯死至春别新苗唯此蒿宿梗不死至春因其旧茎而枝叶故名曰因陈蓍从艸从耆耆髙年之谓亦因陈之意宿茎不凋则其枝条长而坚韧故可用为筮防今此艸所在而有其丛生而枝茎繁盛者因地之肥泽耳説苑见妇人刈蓍薪而遗其蓍簪蓍适足为薪非幽赞神明而始生之瑞艸明矣圣人取以为筮防以其条直因乎自然不假人之修治也今陜西有一丛百茎者土人采之谓为文王墓艸以充餽遗岂亦圣人之德所致邪生蓍者圣人所以幽赞神明也神明不能以善恶吉凶之几明诏于人故圣人始制用蓍以筮助神明之聪明而显之经文之义如此若史记筮传云王道得而生满百茎其説出自战国术士之口本义用之徒为诞而已矣
　　参天两地　三二者本数也参两者参之两之从而分析以数之也天本无三地亦非二以形言之天包地外天大而地小以气言之阳盈而隂虚地得天三分之二故谓之二繇地之二而见天之三此圣人所以以三数天以二数地而为九为六为三十六为二十四为二百一十六为百四十四皆此以立也其画之为象则隂爻三分而缺其一阳则兼有二而实其中以成乎三其画一所谓以一圅三亦圅地二而更盈其一也圣人因隂阳已然之迹以起数而非天地之有数参之两之者人也故数不可以穷神而术者知数而不知数之所自起宜其徒乱天地之常也
　　数徃者顺知来者逆是故易逆数也　本义以干兑离震为已生之卦巽坎艮坤为未生之卦两端相迎为次序谓之曰逆云此伏羲之易也勿论遥指一无从授受之伏羲与庄周之言泰氏许行之言神农以压倒文周孔子者同其夸诞孔子所赞者周易也连山归藏当时尚存而无所杂引即使伏羲之易果存亦置而弗论故序卦明以周易之序为序杂卦亦以错综相比并论一皆周易之次何但于此言先天又不明言而但云顺逆以啓后人之疑康节所传者陈抟以授穆脩脩以授李挺之者也抟又传自吕岩干南左旋坤北右转乃隂阳交媾之説其坤起正北厯艮坎巽干兑离震左旋之方位则六壬家正月亥将之次第盖合黄冠日者之小术为还丹火之定局为君子儒者用以释先圣之正教不亦过乎诚以经文合筮法之实理言之则数徃者顺相譬之辞知来者逆正言周易故曰易逆数也逆如周礼复逆之逆谓自下达上也自上而下谓之顺自下而上谓之逆数已然于既徃则自上而下如序五帝则伏羲为一神农为二至舜为五又如累十二碁子则以居上者为一至最下者为十二所谓顺也欲知将来之吉凶则善恶有基得失有本必从下而上故易卦以下一爻为初筮法先得初次得二次三次四次五以终于上而数乃合十八变之积以成吉凶之象所谓逆也【如干之防二百一十六从下一爻三十六起数】卦画之生因乎数数由下积卦既成而后成乎象则象自上垂故但云逆数不云逆象如康节之言则象亦逆矣且其以兊次干者隂自上生而自巽而坎而艮又自下生两端交凑于中震巽交媾于内则又半逆半顺而非但云逆数矣康节之说求之一部全易无可证据不已而曲引此叚经文以文其辞当时二程子説易已不遵用之蔡神与喜习葬经尚术数乃从而表章之朱子与神与父子交因习闻其説遂据以解易耳
　　雷以动之【以下八章】　凡此八章次序各别雷以动之章首震巽次坎离次艮兑终乾坤者盖以卦德之用言德以渐而成用以渐而进故隂阳从下起雷风者大化用之始也次上而坎离见其功次上而艮兑收其效乃成乾坤之大用君德成而藏之固大用之所以不穷无有骤跻乎至健大顺躐等速成之道也帝出乎震一章则以四时生物之化而言因四时而定八方取诸地有四游之义盖虽有纯干之卦而实言天气之行乎地中者故与六子同序而坤居离兑之中干居兑坎之介若以实言之则此乾坤与六子皆干君坤藏之见于生物者也此又一义也其言帝言万物皆以植物之生化言之若人与鸟兽则无定时不待春生夏长至秋实而冬落成也干健也以下诸章则就卦之本体而言干健也一章其德之体干为马以下则其生物而成乎物之体者故建乾坤为宗主之君富有之藏而六子以次而效其成能又一义也因此可见周易之广大不测因时以大明终始而无一成之典要特无干兑离震巽坎艮坤之序耳陈抟之传为方士之术益明矣
　　大赤　五色之赤见之经传者无大小之异今世有所谓大红者乃宋以后用红蓝花及梅子取汁染为极艳之色夺古正色之朱非古有也按礼五辂有建大赤者大旗而色赤其色昭明而揭于竿上以指麾故乾象苍筤竹　筤音卢党切蓝色也苍者今天青色苍筤竹者嫩竹枝茎苍翠也震木道未成仅为竹而未老一阳初生之象
　　坚多心　木有中边其中可谓之心然心一而已何得云多此心乃枝之心节之心也木之瘿其纹盘曲而中结为心多心者多瘿也坎险也而为劳卦难于斵治故有此象
　　杂卦
　　大过颠也【以下】　杂卦俱以错综二体相连因周易本然之次而相并以论从此下八卦参差不等故本义疑之而颠刚行正定终穷古韵相叶则非有错简大过颐错而不综归妹既济未济皆既错而又综卦体既杂故不同余卦而自为一例唯中孚小过不应不相配说夬姤尤宜与剥复一类此为可疑意者欲以夬终之寓扶阳抑隂之防且可生起乾卦为运行不穷之化而中孚小过大象为离坎水火不相射故与既济未济皆不相并论此抑见圣人于卦之序不主故常变化无方之妙非后世言易者臆测为一成之局所能与也未济为男之穷者程子得之西蜀隠者曰三阳失位然阳失则隂亦失而归妹上六隂未失位义不可通盖未济阳徃而不返归妹隂骄而上六五得中尤増亢傲亢则必折故与未济同其失焉隠者之説知其一而未知其全也







　　周易稗疏卷四
　　钦定四库全书
　　周易稗疏攷异
　　汉阳王夫之撰
　　攷异
　　亢龙有悔【説文亢作忼音口朗反又苦浪反即忼慨之忼忼者直前不让之意故曰知进而不知退今文作亢于象义未尽】
　　履霜坚冰隂始凝也【郭京举正云坚氷二字衍文胡氏春秋传引此亦无坚氷二字又始凝之凝正作冰音鱼陵反坚氷之氷当作仌凝乃俗字】
　　以从禽也【郭京举正作何以从禽也于无虞之义为允】
　　乗马班如【説文班当作驙音张连反马载重难行也】
　　泣血涟如【説文作泣涕防如防力延反泣下也涟古与澜通潆洄也】
　　再三渎【防黩字本宜作黩春秋黩武字从黑烦辱也从水之凟乃沟渎字俗写更减水作凟从冫尤不成字之甚】
　　田有禽利执言【郭京曰定本利执之之行书向下引脚行书言字故误言当作之】比吉也【郭京曰也字衍文】
　　九四履虎尾朔心愬【説文愬愬作虩虩】
　　皆失实也【郭京云失当作反此宜以失实为允不必从郭説】
　　随大亨贞无咎而天下随时【郭京云亨下有利字合之经文为允】
　　噬干胏【胏説文作从肉从仕食所遗也今文依扬雄作胏音缁美反音与文皆不同】
　　贲亨小利有攸徃【郭京云定本不字艸书如小字当作不利按经言刚上文柔故小利则郭説非也】
　　天文也【郭京日上有刚柔交错句本义用之今按刚柔交错句出王氏注非必经文云然或别有阙文】剥剥也【郭京云剥也当作剥落也】
　　动而健【郭京云健上有愈字】
　　育万物【郭京云无万字】
　　童牛之牿【説文告者牛触人着横木以告之故借为文告之告或借音郜则此牿字本宜作告从牛从口已有禁止之义其从牛从告之牿牛马牢也见书费誓】
　　祗既平【祗説文作禔既平音市支反安福也险不满则受福于平也若祗字则止有祁祗祗敬二义于既平之义无涉若俗用为只但语助词乃晋人法书字不可用书经典】
　　百谷草木丽乎土【説文作防乎地防吕支反草木相附而生也】
　　日昃之离【説文昃正作音阻力反一本作亦非春秋日昊乃克葬音□与此不同】振恒凶【説文作榰恒榰章移反柱砥也盖即今之磲石古用木为之上六为榰者犹大过初上为捒也积隂在上震动不寜而防木下柔强欲撑支故大无功无功者求有功而功不成也】
　　其牛掣【説文作其牛觢音尺制反一角仰也一角仰则一角俯乖丑之防与其人天且劓同象若掣音昌列反钳掣也不可作惉懘之懘释王辅嗣以为滞隔不进未是】
　　君子以反身修德【郭京举正反作正】
　　允升【説文允作□音与允字同进也初处下故日进】
　　幽不明也【郭京云无幽字今按幽字诚为赘出】
　　于臲卼【説文作于鱼祭反五结反木相摩也徐锴曰物不安则出不在也摩不安则出离之故吉行】
　　瓮敝漏【瓮字本从作罋自陶器也瓦则以覆屋者舜先有陶器桀乃作瓦故罂缾之属皆不宜从瓦】
　　亨饪也【説文作孰饪也孰俗加火作熟非】
　　而大亨以养圣贤【郭京云无而大亨三字按养圣贤虽必丰而不可加于天地则不当特言大亨】
　　女归吉也【郭京云无也字】
　　君子以居贤德善俗【郭京云俗上有风字】
　　不如其娣之袂良也【郭京云无也字】
　　士刲羊无血【左传血作音呼光反杜预云血也与六五良字韵叶】
　　丰其屋【説文作寷其屋音与丰同大屋也】
　　吉行也【郭京云吉下有志字则吉字连上为句】
　　阒其无人【徐曰窥其户阒其无人窥小视也臭大张日也言始小视之虽大张日亦不见人义当只用狊字今从门误狊扄馘反】
　　斯其所取灾【郭京云斯当作防防贱人也郭盖据王辅嗣之説王注云而为斯贱之役也】防【徐曰卦名当作与防字所从之防不同上从□□亦具也具而荐之顺之义卦下一隂荐进于阳与姤同意】
　　乗木有功也【郭云句上有利贞二字】
　　用拯马壮【説文作用抍马壮抍字本从手从升从丞从手则是承字】
　　繻有衣袽【説文作需有衣絮需待也待亦豫戒之意王辅嗣曰宜作濡六四离火之主未有霑濡之象固宜作需待之需絮女余反緼也袽俗字不兴】
　　见天下之赜【徐曰赜字不合六书之义此亦假借之字当作啧传口啧有烦言赜之左从无所取今按赜字或萧齐之上改造以为已名令字形茂美实则古所无也后言天下之至頥同】成天下之亹亹【徐曰易冇亹亹字书所无不知何以下笔今文又譌作亹古文亦无此字惟河西有浩亹水音门又诗鳬鹭在亹水门也左传郑人弑昭公或立公子亹注不着音当读如浩亹之亹此亹亹自当依徐所定作娓娓娓娓不穷之意】
　　是故夫象【郭京云无夫象二字】
　　夫干然【説文作寉然寉胡沃反髙至也若坚确之确俗或作于此不通】
　　服牛乗马【説文作犕牛犕平秘反借令作服当音房富反】
　　不见利不劝【郭京云劝当作动】
　　天地絪緼【説文作天地壹防壹防交而不泄之意壹读如字防音于因反今用絪席緼袍字于义无取】
　　危以动则民不与也【郭京云与当作辅按下有则民不与句不当复出】
　　干以君之【郭京云君当作居】
　　莫熯乎火【説文熯作□呼旰切从日不从火与诗我孔熯矣音义皆别】
　　为的颡【説文的作馰音与的同白頟也按马頟白者谓之的卢的字从白亦通】
　　物生必防【郭京云物当作始】
　　防者防也【郭云防也也字上有昧字良是】
　　比者比也【郭云者字下冇亲字按比也之比或当音毗二反】
　　防杂而着【郭云杂当作稚于义可通但古无稚字正作穉则不与杂字相近不至传譌】郭京举正有经文可通但据王辅嗣韩康伯所解輙为改易者皆不取入














　　周易稗疏攷异
