　　钦定四库全书　　　　经部一
　　周易爻变易緼　　　　易
　　提要
　　【臣】等谨案周易爻变易緼四卷元陈应润撰应润天台人始末未详黄溍集有是书序称其字曰泽云又称其延祐间由黄岩文学起为郡曹掾数年调明掾至正乙酉调桐江賔幕首卷应润自序题至正丙戌【案经义考载此序题至治丙戌至治有壬戌无丙戌干支不合且黄溍序题至正丙戌序中称延祐间余丞宁海又数年余为越上盐运三年余乞老金华溍延祐二年进士下距至治壬戌仅六年安有乞老之事此必经义考刊板之讹非此本传写之误也谨附订于此】则是书成于桐江也其书大防谓义理元妙之谈堕于老庄先天诸图杂以参同契炉火之説皆非易之本防故其论八卦惟据説卦传帝出乎震一节为八卦之正位而以天地定位一节邵氏指为先天方位者定为八卦相错之用谓文王演易必不颠倒伏羲之文致相矛盾其论太极两仪四象以天地为两仪以四方为四象谓未分八卦不应先有揲蓍之法分隂阳太少周子无极太极二气五行之説自是一家议论不可释易盖自宋以后毅然破陈之学者自应润始所注用王弼本惟有上下经六十四卦据春秋传某卦之某卦例如干之姤曰潜龙勿用干之坤曰见羣龙无首吉之故名曰爻变其称一卦可变六十四卦六爻可变三百八十四爻即汉焦贑易林之例盖亦因古占法而推原其变通之义非臆説也每爻多证以史事虽不必其尽合而因卦象以示吉凶以决进退于圣人作易垂训之防实有合焉在元宋人易解之中亦翘然独秀者矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费墀















　　周易爻变易緼原序
　　易更四圣而成书秦火之余幸因卜筮而仅存自汉分为三家有田何焦赣费直之易易之説裂矣至魏王辅嗣杂以老庄之学易之説愈远矣继是诸儒注释奚啻数百家或泥乎天道而不及人事或专乎义理而不及象数角立异论茫无统绪天台陈泽云献肃公彦先生之后易有家传延祐间余丞宁海泽云由黄岩文学起家郡曹议论雄伟剖决如流凛凛然有骨鲠风尝曰余家贫亲老不能远逰窃升斗之禄以养亲资尺寸之楮以著述他无所觊也挑灯夜话出示野趣之什清新俊逸翰林承旨子昻赵公尝序之矣又数年余为越上监运泽云调明幕把酒论文出示咏史之什美善刺恶一出至论翰林学士伯长袁公为之序矣泽云曰余欲着爻变易緼此洁静精微之学也时居簿书丛中无食息暇非二三年静坐工夫不能也去年春余丐老金华泽云以书来曰余近调桐江宾幕时宰急于聚敛议论落落不合困守幕下幸有余暇时复登钓台坐羊裘轩卧山髙水长阁汲泉煑茗洗胷中之不平若有神助今幸爻变易緼粗完使二三十年勤苦之志一旦有成未知果合于爻变之义易之緼否乎子其为我订正之余曰易岂易注哉复之辞曰复其见天地之心乎天地之心惟羲文周孔数圣人能见之泽云生乎数千年之后直欲见数圣人之心不其难乎虽然道无终穷才有超迈余尝焚香静坐观泽云所注之易乾坤二卦已无余緼至于变爻三百八十有四旁通他卦之义爻爻有发挥事事有攷证造理精微立説洞澈余如删正太极八卦爻法逆顺等图探赜索隐自非灼然有见乎圣人之心者不能也读之使人耸然亹亹不倦倘使程朱诸子复生未有不击节而加叹也余投老田里安得以泽云所注之易寘诸翰苑与同志者商之使泽云名垂不朽是则不负其二三十年勤苦之志也泽云朂之哉至正丙戌正月旣望中顺大夫秘书少监致仕金华黄溍序














　　周易爻变易緼自序
　　大传曰乾坤其易之緼耶夫易之緼散在诸卦岂独乾坤二卦而已哉上古羲皇仰观俯察首得乾坤之象而生六子苟不以爻变之法通乾坤之緼则干自乾坤自坤何以神变化之妙故易之诸爻皆以变动取义干之用九坤之用六爻变之緼也坤之象曰六二之动直以方也文言曰坤至柔而动也刚又曰六爻之动三极之道也爻者言乎变者也道有变动故曰爻至曰成象之谓干效法之谓坤吾夫子系易示人爻变之法深切着明矣汉魏以来诸儒注释奚啻数百余家往往皆于本卦取义而用九用六之説不明好竒过髙傅会舛凿谈妙者则渉乎庄老衍虚无者则流乎异端太拟易也而易为之破碎潜虚拟也而为之散灭甚则假老子之学以创无极太极之论变炉火之术以撰先天后天之图自是以来谈太极者以虚无为髙讲大衍者以乘除为法强指隂阳老少为四象而四象之説不明妄引复始逆顺为八卦而八卦之位不定易之緼愈晦矣由是谈之士承讹踵谬画图累百变卦累千充栋汗牛初无一毫有补于易呜呼夫子没二千余年邪説猬集横议蠭起爻变之法乾坤之緼晦而不明易道之危一至此哉传曰易之兴也当殷之末世周之盛德耶至于明夷之曰明入地中明夷内文明而外柔顺以蒙大难文王以之又曰箕子之明夷当时圣人援事比例发挥爻象之緼故遇逐爻观变用事比证庶防爻变之緼得以发挥或曰子之説诚是矣方今谈之士以老庄为祖周邵为师削刓其图辨明其説宁不触其党之怒耶愚曰韩子云古者杨墨塞路孟子辞而辟之廓如也天下后世不以孟子为非今之谈之士甚于杨墨之谬理到之论不让于师与其得罪于孟子宁若得罪于杨墨也吁此爻变之緼所以不容于不明邪正之説所以不容于不辨管窥之图所以不容于不作也贤哲之士尚怜其愚而正教之易有光矣至正丙戌春正月初吉天台陈应润序














　　钦定四库全书
　　周易爻变易緼卷首
　　序图説
　　易之有图尚矣河图洛书有象而旡文不图不可也易有太极太极以下系以两仪四象八卦之辞旡图亦可也然而释大传者以大少隂阳为四象而不言在天成象在地成形之四象兼之周濓溪作太极图不言两仪四象八卦之名又加无极二字于太极之上杂以老子之学失大传之本防故其图不容于不改也八卦自伏羲画出巳有定位因邵康节以丹经之学撰先天之图以易其位故其图不容于不正也爻变之法古无此图因説易者不知爻变之义故此图不容于不作兼以卦变附其右逆顺之图古亦无有因先天之图以巳生未生之卦为逆顺使数往知来之理不明故此图亦不容于不作也非僭也以俟贤者取正焉









　　太极图説
　　系辞曰易有太极是生两仪两仪生四象四象生八卦太极言天地未判之先已有此至极之理造化妙神机不测两仪既分乾坤定位则四象八卦自此而生四象如在天成象二十八宿分布于四方日月五星运行乎其中在地成形如山川草木禽兽之分聚于四方春夏秋冬则运行乎天地之间如此自然不假安排不劳整顿先儒以太少隂阳为四象且八卦未生安得先有揲蓍之法宋周濂溪先生作太极图加无极于太极之上陆象山谓其老子之学与朱文公辩之详矣又以隂静阳动为两仪易水火木金土之位恐非易有太极之本旨然则濂溪先生自是一家议论释易之大传恐初学者不可晓今重画此图则太极两仪四象八卦之义粲然复明


　　伏羲所画八卦之方位本如此文王
　　因之夫子系易然后言其方位使人
　　易晓因邵康节有先天后天之説遂
　　分其图为二先天则干南坤北后天
　　则今此之图也且天之为义大为天
　　未有可以并其大者彼以天有先后
　　之分则有二天矣孟子曰天无二日民
　　无二王二日二王且不可况天而可
　　以分为二乎故删去先天以此为正

　　八卦图説
　　说卦传天地定位山泽通气雷风相薄水火不相射八卦相错又曰帝出乎震齐乎巽相见乎离致役乎坤説言乎兊战乎干劳乎坎成言乎艮
　　此伏羲所定八卦之位文王演易因之为卦辞爻象孔子系易説卦帝出乎震一章八卦之位了然明白初无先天后天之分汉魏以来诸儒注释亦未有先天后天之説因宋邵康节有于李挺之穆伯长得陈希夷学仙之术以汉魏伯阳丹经叅同契借易卦直日增减火之图遂以干南坤北离东坎西为先天之学自震厯离兊至干为已生之卦为顺数自巽厯坎艮至坤为未生之卦为逆数而以帝出乎震一章为文王所画之易为后天之图簧鼔后世苟伏羲所画之卦干南坤北而文王易其位于离南坎北则是二圣人自相矛盾何以见演易之功朱文公尝曰康节説伏羲八卦干位在南坤位在北文王重易更定在此其説甚长大防近于附会穿凿故不深留意然説卦有説卦位意不能使人晓然且阙之不必强通此时欧阳永叔亦言其不足信惜乎当时诸公不以叅同契丹经与之详辨遂使其惑人之深流后世且伏羲画卦之时仰观俯察先得乾坤之象焉为隂阳之父母而生六子彼以坤为未生之卦则是先有六子而后生坤母也于理颇碍夫天地之位既定艮东北兊正西少男少女之气感説故曰山泽通气震东方巽东南长男长女体干用事位相逼近故曰雷风相薄至于离南坎北地相远也故曰水火不相射八卦交错爻象之变【阙】然后逆顺之数生非卦象之逆顺也今依夫子所系之易止以离南坎北之图为八卦之定位



　　河图之数自伏羲龙马负图而出天一地六合为水
　　居北方地二天七合为火居南方天三地八合为木
　　居东方地四天九合为金居西方天五地十合为上
　　居中央此天地之数五十有五也
　　大衍之数亦自河图中出四方水火金木之数合四
　　十五数而不可易也中既有十数乘五而为土虚五
　　不用也又虚太极一防而不敢用则用四小九数为
　　揲着法也
　　洛书之数禹治水洛出神龟戴九履一左三右七二
　　四为肩六八为足象龟之形天乃锡禹洪范九畴一
　　五行二五事三八政四五纪五皇极六三徳七稽疑
　　八庶征九福极
　　参伍错综自洛书中出戴九履一左三右七中含五
　　数皆十五数二四速上之九六八速下之一皆十五
　　数以至左从四三八右从二七六十五数又左肩四
　　右足六右肩二左足八中含五数皆十五也
　　大衍之数説
　　系辞曰大衍之数五十其用四十有九
　　先儒之论大衍之数何其异同之纷纭也京房曰五十者谓十日十二辰二十八宿也其一不用者盖天之生气故以虚求实也马季良曰易有太极谓北辰也太极生两仪两仪生日月以至四时五行十二月二十四气北辰居中不动故止用四十九也郑康成曰天地之数五十有五以五行气通而起数五行减五大衍又减一故止用四十九也王弼曰衍天地之数所頼者五十也其一不用者盖不用则用以之道非数则数以之成斯易之太极也四十九数之极也唐一行谓易之六十四卦皆以六为爻之位太极函三为一上下二卦各三爻皆本于一一即六也当为天地之数则一六混夫五十有五之中及其为大衍之数则敛六以为一故虚其一止用四十有九也朱子启蒙曰河图洛书之数中皆五衍而各极其数以至于十则合为五十矣盖伏羲画易之时未有洛书也邵康节云圆者河图之象方者洛书之数圆者星也厯纪之数其肇于此乎方者土也画州井地之法其肇于此乎且三皇开天立极画州井地何待洛书之出而为之是皆不本大传之旨而为之臆説也且大传天数五地数五之章明系乎大衍之数之首愚谓大衍之数即河图之数也河图以天数五地数五合而为五十有五然四方一六之水三八之木二七之火四九之金合四数不可易也至于中间既有十数乘之为土则五为虚位矣止用五十数又以始初一防之太极虚而不敢用则用四十九数为揲蓍之法明矣




　　爻法图
　　爻法之变一卦六爻可变为六十四卦三百八十四爻六十四卦每卦可变为六十四卦计三千八百四十卦通二万三千四十爻焦赣易林盖本于此干之成象自坤一变为复六变为干七变而为姤矣
　　六变干　五变夬　四变大壮　三变泰二变临　一变复
　　成象之谓干　　　　
　　【自坤而变用六法也】
　　六变坤　五变剥　四变观　三变否二变遯　一变姤
　　效法之谓坤　　　　
　　【自干而变用九法也】
　　坤之效法自干一变为姤六变为坤七变为复故曰七日来复
　　卦变图
　　卦法之变一卦可变为六十四卦六十四卦每卦变为六十四卦计三千八百四十卦皆从效法中变夬大畜大有需小畜大壮
　　泰干萃剥晋比
　　观豫否坤随颐
　　噬嗑屯益复无妄震
　　大过蛊鼎井恒升
　　姤巽困蒙未济涣
　　解师讼坎革贲
　　既济家人丰明夷同人离
　　咸旅蹇渐小过谦
　　遯艮损暌中孚节
　　归妹临履泽


　　爻法卦变图説
　　系辞曰成象之谓干效法之谓坤
　　此夫子系易示人爻变之法深切着明因先儒改爻字为效字遂使爻变之法不明且伏羲画卦之时仰观俯察得乾坤之象为隂阳之父母而生震坎艮三男巽离兊之三女隂阳相摩八卦相荡变为六十四皆自乾坤用九用六变化中来且乾卦一变为姤六变为坤此坤之爻法也坤卦一变为复六变为干此干之成象也圣人岂不识一效字错书为爻以讹传讹失易本旨又因宋邵康节丹经之学以干一兑二离三震四巽五坎六艮七坤八为隂阳老少之説遂使爻变之法不明卦变之义不通且诸卦自乾坤而生彼以坤缀于八卦之末则是先有六子而后生坤母也于理颇碍今画此二图使易之本旨复明


　　逆顺图
　　易説卦曰数往者顺知来者逆又曰易逆数也
　　干自坤变下自复而至于夬未至于干巳知姤来其下矣故夬顺而姤逆也
　　六变干　五变夬　四变大壮　三变泰二变临　一变复
　　　　　　　
　　六变坤　五变剥　四变观　三变否二变遯　一变姤
　　　　　　　
　　坤自干变下自姤而至于剥未至于坤已知复来其下矣故剥自顺而复逆也
　　坎离二卦反对既济未济之逆顺乃其变
　　也
　　颐大过二卦反对颐阳下而隂上为顺大过
　　上下皆隂为逆也
　　中孚小过二卦反对中孚上下皆阳为顺小过
　　上下皆隂为逆也
　　蒙屯　　讼需　　　比师　　履小畜否泰　有大同人　　豫谦　　蛊随观临　　贲噬嗑　　复剥　　无妄恒咸　壮大遯　　夷明晋　　暌家人解蹇　　益损　　　姤夬　　升萃井困　　鼎革　　　艮震　妹归渐旅丰　　兑巽　　　节涣　　□既济右屯蒙等五十六卦屯自下数上为顺蒙自上数下为逆余卦放此
　　逆顺图説
　　説卦曰天地定位山泽通气风雷相薄水火不相射八卦相错数往者顺知来者逆是故易逆数也
　　学易者不独明夫逆顺之数又当明夫逆顺之理且天地定位是干西北坤西南之定位也其详巳见八卦图説因邵康节以丹经之学撰为先天之图遂以干一兊二离三震四为巳生之卦逆数而为顺数又以巽五坎六艮七坤八为未生之卦顺数而为逆数顚倒错乱惑后人且伏羲画卦之时仰观俯察先得乾坤之象为隂阳之父母而后生六子彼以坤卦为未生之卦则是先有六子而后生坤母也其説于理极是不通然则逆顺之数何从而攷其的耶系辞曰成象之谓干效法之谓坤干之初爻变姤次遯次否次观以至于剥未至于坤已知复之来于下矣故剥往而复来剥顺而复逆此乾卦用九爻法也坤之初爻变复次临次泰次大壮以至于夬未至于干巳知姤来于下矣故夬往而姤来夬顺而姤逆此坤卦用六爻法也他如屯顺而蒙逆泰顺而否逆展卷观卦已知其为逆顺矣何必设为怪僻之论艰深之辞以惑学者今画此图庶使逆顺之数如指诸掌

　　钦定四库全书
　　周易爻变易緼卷一　　　元　陈应润　撰
　　【干下干上】乾元亨利贞
　　干之六爻伏羲所画之卦也上古圣人仰观俯察得乾坤之象道立于一天地之数起于一万物之生始于一画一而为竒分竒而为偶竒之三阳干之刚也偶之三隂坤之柔也合三才之道也刚柔相摩而生震坎艮之三男巽离兊之三女六子分列遂成八卦又以三隂三阳未足以尽乾坤之缊故重干为干重坤为坤八卦交错变为六十四卦六爻变动变而为三百八十有四爻爻之变卦之所由生也非爻之变不能见乾坤之缊非乾坤之变不能见易之緼爻之变其神矣乎干为天天不可得而名故借干以名之干健也至髙无极者天至健无息者干天言形体干言功用文王系卦之辞曰元亨利贞言其德也元始也大也亨通也利宜也贞正而固也文言曰元者善之长也亨者嘉之防也利者义之和也贞者事之干也君子行此四德者故曰乾元亨利贞夫天道不言假四时而成功春之生元之始也夏之长亨之通也秋之遂利之宜也冬之成贞正而固也自元而贞由贞而复于元生生化化健而不息寒暑推迁以成嵗功干以此四德者主宰乎天生成万物人君代天作子法天之健亦以此四德主宰天下长育黎元干之功用大矣传曰欲为君尽君道欲为臣尽臣道君则法天之健臣则顺承乎天也至如屯随临革无妄诸卦亦有元亨利贞之卦辞卦象不同释者则曰大亨利乎贞正岂若乾卦纯阳刚健四德备全圣人作易各因爻象之变隂阳消长取义不同爻辞亦异故曰爻之变易之緼也
　　初九潜龙勿用
　　此周公所作爻辞凡筮卦下爻为初末爻为上卜筮之法七为少阳八为少隂则不变九为老阳六为老隂则变至如乾卦筮皆七数坤卦筮皆八数只观本卦卦象卦义辞文言不必重观爻辞惟一爻之变则生他卦一爻之象爻象之变已着于本卦爻辞之下不必旁防他卦爻辞干之初爻阳气初长其龙安得潜藏初九变隂为姤阳伏隂见故有潜龙之象象曰潜龙勿用阳在下也隂气见于上明矣潜藏也龙鳞之长四灵之一也説卦曰干为天为马安得诸爻皆以龙称干一索而为震震为干之长子也震为龙故以长子代干取其爻之变也周礼马八尺为龙古者龙马负图马亦有化龙者圣人作易不敢直指人君故以龙德飞龙见龙潜龙亢龙为喻人之英杰者亦可以龙称如李膺之龙门诸葛亮之卧龙华歆龙头邴原龙腹管寜龙尾宋纎人中之龙荀氏八龙窦氏五龙皆得以龙称苟以龙专比人君则士庶占之皆不可用潜龙龙藏于渊泽之间勿用未可遽进以求用也如舜耕厯山尹耕莘野之时君子养气待时必有见用之日此干之初爻变姤之象也姤之卦辞曰姤女壮勿用取女亦着勿用之义至于初六变阳曰柔道牵亦初九变隂曰阳在下之象左氏世为鲁左史通知筮法于筮必言爻变如蔡墨对龙见于绛郊曰周易有之在干之姤曰潜龙勿用爻变之说坦然明白即此一爻余皆可以类推
　　九二见龙在田利见大人
　　干为天龙当见于天岂有在田之象九二变隂下卦为离离之中爻得坤之二爻坤为地故曰在田通变卦为同人同人卦辞曰同人于野亦在田之义龙藏渊泽旣见于田则有飞腾之渐利见大人利见在上有德之大人如尧舜禹汤文武之为君臯稷契伊周召之为臣皆大人也汉之王鳯梁冀唐之杨国忠李林甫位非不髙爵非不隆依之者卒皆受祸故张曰人国忠为泰山吾独以为氷山见防之明也士君子托身事上不可不审之于其初且干之二爻变为同人何在干则吉在同人则吝干之九二变隂臣居隂位以柔应刚则吉同人六二变阳爻辞曰同人于宗吝宗干阳之宗族也求同人于野则吉求同人于宗族则吝以其私于宗族也况以刚应刚尤非君臣同德刚柔相应之道即此而推可见爻变之义
　　九三君子终日干干夕惕若厉无咎
　　九三变隂为履之主履之曰履柔履刚也説而应乎干是以履虎尾不咥人亨君子成德之称可以君长子民者也干干健而不息之谓君子进德修业惟恐斯湏之少怠终日干干至夕犹兢惕似若危厉而不安有履虎尾之状如禹过家门而不入周公坐以待旦孔席不暇暖墨突不得黔之时直若为厉恐惧脩省故无灾咎至于履之六三变阳则有咥人之凶志刚之象刚柔之变于此了然
　　九四或跃在渊无咎
　　或疑辞也跃跳跃也渊龙所处之深泽也龙自渊出而复跃于渊者退避故也四近尊位本处危疑之地九四变隂上卦为巽巽顺退避如泰伯季札之退让以远嫌疑通卦变为小畜小畜之卦辞曰宻云不雨亦龙跃在渊之象时当退避故得无咎或曰九四小象曰进无咎此曰退避何也盖知亡者然后能存知退者然后能进四不当位上不在天下不在田中不在人危疑之甚也苟不退避何以自安倘使进德修业人无所疑进亦无咎文言曰进退无恒非离羣也盖见龙飞龙则离羣龙跃在渊则不离羣也
　　九五飞龙在天利见大人
　　九五变卦为大有大有曰柔得尊位大中而上下应之此干九五之变为大有之主明矣飞龙在天进乎天位也利见大人者在人君则利见在下有德之大人如汤之于伊尹文王之于吕望声相应气相求也在士君子则利见在上之大人如此九二所云者且柔得尊位上下何以应之为君之道以柔制刚如伯夷扣马谏武王而不怒吴王不朝汉文赐以几杖董宣强项光武曰天子不与布衣同魏征諌望昭陵唐太宗泣为之毁观此皆以柔道处之而刚者自服此九五变隂之大义也先儒有谓伏羲画卦之时只是阳为吉隂为凶此不知爻变之义爻变之法有阳变为隂而吉者如干之九二九五之类是也隂变为阳而凶者如同人六二履之六三之类是也亦有阳变为隂而凶者如干噬嗑上九之类是也隂变为阳而吉者如坤之六二六五之类是也爻变之説非知易緼之妙莫之与辨
　　上九亢龙有悔
　　亢髙之极也汉书注上下相当无所卑屈曰亢干之诸爻阳长至五已极其盛至于上九变夬贵而无位髙而无民固位不退亢之甚也梁武帝唐宗持盈太久不知亢极之义晚年失国防位悔不可退不独人君为然有如人臣处富贵之极穷奢极欲固位擅权至于防身灭族其祸尤烈夬之上六一曰无号终有凶旣无号令其凶可知此爻不曰凶而曰悔者凶已见而有凶悔也
　　用九见羣龙无首吉
　　用九一章乃阳爻变隂之则如一爻用九止看一爻之变六爻皆九则变为坤盍观坤之卦辞圣人谓干之六爻皆变大变也如君薨未立储嗣以至伊尹放太甲霍光立宣废君易位之时苟自以为首则为篡逆之臣矣故别发一义见羣龙无首吉羣龙皆见羣隂争权有一为首则为僭窃羿莽之徒也故天德之位羣下不可为首无首则吉如坤之卦辞元亨利牝马之贞曰乃顺承天亦不可为首也先儒于此章注释不同往往学者于爻辞之变説不明白程子谓用九过乎刚者也以刚为天下先凶之道也杨诚斋又谓刚过则竞故欲后而不先王荆公谓用九只是上九一爻此全不知易之变化也且上九旣曰亢龙有悔如何又加用九一章以释上九独朱子谓筮得阳爻者皆用九而不用七盖诸卦百九十二阳爻之通例遇此卦六爻皆变即此占之引春秋传曰干之坤曰见羣龙无首吉之説最为明白至于诸卦用九用六爻辞却又于本卦取义使后之学者不知爻变之的汉上朱氏尝主爻变之説变到三爻而止又于本卦取义殊不知本卦一爻之变已生他卦之义着于本卦爻辞之下愚恐学者胶固诸儒之説故申言之以俟学者取正焉非敢求为异端也
　　曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合太和乃利贞首出庶物万国咸寜
　　断也一卦之义也大哉乾元大者髙而无极广而无垠天之大惟主生成生生不息乾元之功也元者万善之根分而言之则元为四德中之一綂而言之则元大一统包四德万物山川草木禽兽之类资一元之始以生育则元又统乎天矣天以云雨润泽万物使万物各随其品类而流形之此元而亨也人君居天位明日月之运行定寒暑之推迁知其终始使六位不失其序以成岁功六位六爻也六龙干之六龙也人君居天德之位乗六龙以御天而治万国天所赋为命人所受为性天道妙用不测使物物各正性命得其天于有生之初人君调燮隂阳雨旸时若使民物无饥寒之患民大和会保其天于有生之后此利而贞也首元首也人君为民元首出乎庶物之上体天之健行此四德使天下无一民不安其业无一物不遂其生至于万国咸寜之日盛德大业备矣先儒谓即文王所系之辞传者孔子所以释经之辞以愚推之非文王所作乃周公所作也明夷之辞曰明入地中明夷内文明而外柔顺以蒙大难文王以之苟使为文王所作何以自曰文王以之孔子系辞曰观其辞则思过半矣是知辞周公所作明矣
　　象曰天行健君子以自强不息
　　天一昼夜行九十余万里人一昼夜有一万三千六百余息一息不行则气运不转天行一日一周天明日又一周天非至健不能也自强者刚健独运无少休息盖自人而言固有一时之健有一日之健惟无息乃天之健也先儒谓象者卦之上下两象及两象之六爻周公所系之辞也愚谓象者象卦义爻辞解经之文周公旣作辞爻辞何縁又作两象是知象者孔子释经之文也
　　潜龙勿用阳在下也见龙在田德施普也终日干干反复道也或跃在渊进无咎也飞龙在天大人造也亢龙有悔盈不可久也用九天德不可为首也【复音覆】
　　乾卦诸爻之象往往始初不书于爻辞之下并书于大象之后自干以下后世始分书之潜龙勿用阳在下者初九变隂为始阳气潜藏于下也见龙在田德施普者九二变同人文明以见中正而应君子之德所施普也终日干干反复道者九三变履如履虎尾心不自安干干不息重复于道不敢怠也或跃在渊进无咎者九四变小畜如宻云不雨龙跃于渊渊去天近进亦无咎也飞龙在天大人造者九五变大有尊居天位如龙飞天云行雨施万物各遂其生皆大人所作也亢龙有悔盈不可久者上九变夬夬决不已持盈太久动则有悔用九天德不可为首者六爻变隂羣隂争权有一为首则凶故天德之位不可为首
　　文言曰元者善之长也亨者嘉之会也利者义之和也贞者事之干也君子体仁足以长人嘉防足以合礼利物足以和义贞固足以干事君子行此四德者故曰乾元亨利贞
　　元者万善之长也生物之始于时为春于人为仁君子体法此仁生长人物亨者万物之通嘉美之防于时为夏于人为礼君子恭敬为礼万方嘉防利者万物之遂各得其和于时为秋于人为义以义为利则人自和贞者万物之成各得贞固于时为冬于人为知有知之人乃能干事君子体天之健行此四德故曰乾元亨利贞先儒多以文言为孔子所作春秋传载穆姜之言谓无者体之长古者已有此语往往周公所作下文别有子曰者表孔子之言也
　　初九曰潜龙勿用何谓也子曰龙德而者也不易乎世不成乎名遯世无闷不见是而无闷乐则行之忧则违之乎其不可拔潜龙也
　　自此以下孔子发问自释爻辞初九变隂阳气在下龙德潜藏乃圣贤未遇之时也苟居其世守其道不变其节晦其迹不求其名人不见知我亦无闷乐则行之如伊尹耕莘吕望钓渭得时则行其志忧则违之如箕子为奴伯夷饿死失其时抱忧而去乎其不可拔者自信之笃自守之坚者也
　　九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君德也
　　九二居下卦之中臣位也而曰君德者何也九二变隂以一隂摄众阳虽居臣位德业之盛可行君德如治一小国临一大君德皆可行也庸平常也言行君子之枢机一言不可不信一行不可不谨闲防闲也防闲邪僻而存其诚敬之心此慎独工夫也善及乎当世而不矜伐德之所施者普所化者众此皆君德事也
　　九三曰君子终日干干夕惕若厉无咎何谓也子曰君子进德修业忠信所以进德也修辞立其诚所以居业也知至至之可与防也知终终之可与存义也是故居上位而不骄在下位而不忧故干干因其时而惕虽危无咎矣
　　尽心不欺曰忠待人无妄曰信忠信所以进德无一念之不诚立言可法曰修辞修辞至于诚实无一言之不善进德修业本无二岐德之进业之所以修也知至至之此致知工夫至于知防先见之明也如醴酒不设穆生去燔肉不至孔子行知防则无悔咎矣知终终之即事始已知其终晋人以屈产之乗垂棘之璧假道于虞以伐虢宫之竒谏不聼以其族行晋灭虢遂灭虞此知终终之之义也存义见理之明也居上位而不骄如周公居相位吐哺握发以待士而无一毫之骄慢在下位而不忧如宓子贱治单父小邑鸣琴不下堂而无一毫之忧虑盖进德修业専在乎兢惕危厉之时稍逸则自怠矣
　　九四曰或跃在渊无咎何谓也子曰上下无常非为邪也进退无恒非离羣也君子进德修业欲及时也故无咎
　　九四居危疑之地上不在天下不在田中不在人上下无常之处也人于此际所居无常多防于邪僻如王莽无德而遽欲僭位公孙述无术而遽欲兴兵卒至灭亡渊近天而龙跃于渊进退之心未定也以其尚在渊中未能离乎龙之羣也君子进德修业欲及时者如舜之厯试诸艰而后受禅何咎之有哉
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其也五居天位有天德之盛何利见大人汲汲乎其切也盖四海之广兆民之众岂一人所能独治故虽尧舜为君亦以求贤为急声相应如金玉之声和谐不能与瓦砾之声相应气相求如芝兰之气配合不能与鲍鱼之气相求以汤则求伊尹文王则求吕望如水之流湿干涸之地不能潴火之就燥沮洳之地不能焚以至龙之行则云从虎之啸则风生以感也圣人言不妄发行不妄动一言一行为天下法万物瞻覩本乎天者亲上日月星辰不失其运本乎地者亲下草木禽兽各遂其生各从其也唐宗亦聪明主也早年勤政则姚崇宋璟张九龄韩休之徒班班辈出以成至治晚年怠荒则李林甫杨国忠之徒接迹登朝以至乱国呜呼一人之身理乱相继各从其之义也
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　桀纣无道汤武伐之可谓贵而无位髙而无民也如伊尹之贤桀不能用而事汤吕望之贤纣不能用而事周所谓贤人在下位而无辅也然昏闇之君谦恭自持委政于贤哲大臣尚亦庶防至于愚而好自用作威作福如太康畋猎隋炀帆逰卒至防国是以动而有悔也
　　潜龙勿用下也见龙在田时舎也终日干干行事也或跃在渊自试也飞龙在天上治也亢龙有悔穷之灾也乾元用九天下治也【舎上声】
　　此章重释爻辞之义潜龙勿用下也者即阳在下也见龙在田时舎者舎止息也如论语不舎昼夜之舎龙见于田得有止息之地矣终日干干行事者进德修业时也或跃在渊自试者自试其德业可进则进可退则退也飞龙在天上治者五居天位行治平之道如大臣在上位有其德者亦可谓之上治也亢龙有悔穷之灾者亢极而穷亦极穷则不免于灾难也乾元用九天下治者九五旣曰上治至于用九又曰天下治者何也圣人专用爻辞之变以决天下之疑则天下之人同归于至治也
　　潜龙勿用阳气潜藏见龙在田天下文明终日干干与时偕行或跃在渊乾道乃革飞龙在天乃位乎天德亢龙有悔与时偕极乾元用九乃见天则
　　圣人恐后学不知爻变之法故重释爻辞以明变爻之义潜龙勿用阳气潜藏初九变隂为姤阳气潜藏明矣见龙在田天下文明九二变同人曰文明以健中正而应同人之象也终日干干与时偕行九三变履曰履柔履刚也时行则行履之象或跃在渊乾道乃革九四变小畜曰柔得位而上下应之如汤武革命上下应之乾道乃革四时成功也飞龙在天乃位乎天德九五变大有曰柔得尊位大中而上下应之其德刚健文明应乎天而时行岂非位乎天德也亢龙有悔与时偕极上九变夬夬之上六亦曰无号终有凶穷之极也乾元用九乃见天则此言乾卦用九为诸爻变隂之则坤卦用六为诸爻变阳之则爻变之法坦然明白先儒固不推测于斯
　　乾元者始而亨者也利贞者性情也干始能以美利利天下不言所利大矣哉
　　干之元亨生长万物岂无性情而独于利贞曰性情何也盖性者心之所本有而情者则性之所发见天道不言何以见干之性情圣人假利贞以言性情不言元亨者盖亦有其説矣元之生亨之长百谷草木始苗始花臭味未分何以见性情之的至于利之遂贞之成则苞者甲者甘者苦者酸者辛者靡不呈露方见性情之正此章旣曰乾元者始而亨者也利贞者性情也又曰干始能以美利利天下何以曰不言所利大矣哉盖自干发生于元长养于亨自乾元之始皆能以美利利天下而于元亨之中不言所利亦犹元亨之不言性情也盖干之生长成遂无时不以利物为心不言所利其利大矣哉如人子之于父母安可以慈爱二字足以形容父母之恩然则上天之德又岂利字所可形容也知此则知天之爱民及物无所不利也
　　大哉干乎刚健中正纯粹精也六爻发挥旁通情也时乘六龙以御天也云行雨施天下平也
　　刚则不柔健则不息中则不偏正则不曲此四者干之至徳也纯粹无纎瑕之杂旁通无毫发之碍发挥则扬指挥靡不听命盖干之刚健中正于纯粹之中又尽精微圣人作易以六爻之变互相发挥旁通它卦之情如本卦之爻本吉旁通它卦之爻而凶本卦之爻本凶旁通它卦之爻而吉此爻变之大法也曲畅旁通变化如神如六龙御天云行雨施而天下平圣人作易其神矣乎
　　君子以成德为行日可见之行也潜之为言也隐而未见行而未成是以君子弗用也
　　此章之下又重释六爻之义如初九之潜龙似君子之德在下者或近朝市声迹可闻有日可见之行故人君用之或于山林遯世而不之见或行事而未能成功上无扬侧陋之君何以自进故人君弗能用也
　　君子学以聚之问以辨之寛以居之仁以行之易曰见龙在田利见大人君德也
　　此承上文而言君子之成德者日可见之行也如我之学以博人之从我者众此学以聚之而无独善之私我之知已明人之有疑质于我者我则明辨以解其惑此问以辨之则有兼济之功陋巷蓬室人以为隘我则寛以居之而无忧贫之患亲友或有不睦隣里或有不淳我则仁以行之以长其淳厚之风此皆进德修业工夫已成故可居大臣之位而行君德此见龙在田之象也
　　九三重刚而不中上不在天下不在田故干干因其时而惕虽危无咎矣
　　先儒往往因干之文言曰九三九四重刚而不正中遂以干之诸爻皆为不变殊不详其下文九三重刚而不中者言九三虽变为隂而下之二阳不动在重刚之上不得居卦之中上不在天九五也下不在田九二也旣不得君臣之位故兢惕为厉而不安幸而居人之下而人不疑也
　　九四重刚而不中上不在天下不在田中不在人故或之或之者疑之也故无咎
　　九三言重刚而不中不曰中不在人者三居人之下也九四亦曰重刚而不中而曰上不在天下不在田是以至曰中不在人四非人之位与且九四变隂上之二阳不动亦重刚也九四居大臣之位出乎人之上不得与人杂也而不得居卦之中上旣不在天下旣不在田中又不在人如泰伯季札之嫌疑似若无所安其身者故或者疑之倘因人之疑而逺避或进德修业以独善亦可以无咎矣
　　夫大人者与天地合其德与日月合其明与四时合其序与神合其吉凶先天而天弗违后天而奉天时天且弗违而况于人乎况于神乎【先后并去声】
　　大人有盛德大业居大君大臣之位覆载生成天地之德也至如水旱灾异羣生冻馁大人煦养生息以合天地之德照临万方日月之明也至如暗室屋漏照临不至大人烛见至以合日月之明四时运行隂阳或戾大人调燮之使气不失其序神情状人所难知大人推测之使吉凶有先见之明先天而天弗违后天而奉天时大人知天地之始于有天之先奉天时之运于有天之后如伏羲开天立极画八卦明易象造书契定厯律先天而作黙与天契又如神农尝百草兴耒耜造舟车制琴瑟黄帝垂衣裳造宫室尧舜制礼作乐皆先天而作姑以厯象一事言之日月运行寒暑推迁厯法曰某日阳生矣则葭应时而动某日蛰启矣则雷声应时而鸣以至春夏当发生而风雨以时秋冬当肃杀而霜雪乃降斗柄推移毫厘不忒此皆大人知天地之始于有天之先先天而作黙与契而天弗能违也至于春之和夏之燠大人教民以时耕耨奉天时之发生也秋之凉冬之寒大人教民以时藏奉天时之肃杀也是皆大人奉天时之运于有天之后圣人制作与天地合德日月合明四时合序神合吉凶天且弗违人与神其能违之乎汉儒以来注释多以先天后天之説为渺茫难测之事至宋邵康节又以异端丹经之学撰为先天后天之图簧鼓后世茍使伏羲画卦果有先天之説干南坤北离东坎西而文王易其位为后天离南坎北震东兊西则是二圣人自相矛盾何以见文王演易之功况周公孔子系易亦未尝有先天后天之分因朱子本义取康节之説后世董楷纂集传义以康节先天后天之图杂乎其中后学遂深信其説愚故不容于不辨也
　　亢之为言也知进而不知退知存而不知亡知得而不知防其惟圣人乎知进退存亡而不失其正者其唯圣人乎
　　知进退存亡之机者圣人之德甚矣庸君闇臣知进而不知退知存而不知亡至于亢极失国防位悔不可追重言其惟圣人乎者非圣人不知进退存亡之义
　　【坤下坤上】坤元亨利牝马之贞君子有攸往先迷后得主利西南得朋东北防朋安贞吉
　　坤顺也地之势顺顺天行也元亨大亨也利牝马之贞干为马坤顺天而行如牝马逐牡马而行柔顺而健贞正而固也君子有攸往君子法坤之德顺承乎君而行也先迷后得主利者坤居西南得巽离兊之三隂朋而失东北震坎艮之三阳朋先迷失道也坤顺天而行得与羣阳交会后顺得常也主利者干主义坤主利利非利已之私所以利天下也坤主静安于贞正则吉
　　曰至哉坤元万物资生乃顺承天坤厚载物德合无疆含光大品物咸亨牝马地行地无疆柔顺利贞君子攸行先迷失道后顺得常西南得朋乃与行东北防朋乃终有庆安贞之吉应地无疆【庆音羌】
　　至极也顺地之势顺四通八达极其至也资助也坤亦曰元者顺承乎天资生万物也干父也坤母也父不能自生托母以资生也坤厚载物德合无疆坤之载物重厚德与天合无疆界也干之德刚健中正坤之德则含光大配天之德以资生品物咸得亨通也牝马地行地无疆者牝隂马也坤隂道也隂之也牝马随牡马而行地之随天而运也柔顺利贞君子攸行者干则刚健而利贞坤则柔顺而利乎贞正君子成德之行为人臣者所当法坤之德顺承人君而行事不敢自专也先迷失道后顺得常者坤居西南先得三隂之朋似乎失道也后顺天而行与东北之三阳朋交防与天为配德纲常之道顺终有吉庆也安贞之吉应地无疆者坤主静安于贞正则吉坤之辞三言无疆者言坤之道直方大顺天而行无疆界之可限也
　　象曰地势坤君子以厚德载物
　　天体圆故行健地形方随其势之髙下而载物故曰地势坤君子积德之厚而能任重法坤之道也
　　初六履霜坚冰至象曰履霜坚冰隂始凝也驯致其道至坚冰也
　　履践履也行之迹也驯积习也凝冰之坚也道犹路也如假道之道初六变阳通卦为履且干之六阳剥之已极变而为坤坤之初爻隂气始变而为复雷蛰地下不能声时至四阳其声始发一阳之微安能敌其五隂之盛前汉律厯志曰阳气伏于下于时为冬礼记月令十二月水泽腹坚又曰天地严凝盖冰坚隂凝之时乃在一阳之后説卦曰干为寒为冰亦坤爻之变干也干之初九变姤象曰阳在下则隂气见于上坤之初六变阳象曰隂始凝则阳气伏于下霜自九月而降至于十一月而冰始坚霜之积习于道路至坚冰如小人假道而进积习于朝而至于乱国履霜之戒人君不可不审之于其初也自古君子小人何代无之惟人君知人之明大臣荐贤之公故邪不可干正愚不可害贤尧之时亦有四凶惟尧有知人之明能亟去之故元凯得以自安都俞吁咈皆无碍也商之时亦有蜚廉恶来助纣之武王伐纣始能去之汉自王莽谋窃诵策者五千余人羣邪并起东都自周福房植立南北之党而朋党之衅始萌至末年阉宦之党充塞朝廷辄控制人君反指正臣为朋党缙绅之士为之扫地矣至唐李林甫杨国忠汲引小人贼害君子致有安史之乱代宗以来阉宦擅权朋党之祸又作矣宋初端人正士接武登朝自王安石为相变更新法引用小人吕惠卿章惇蔡卞之徒充塞要路君子为斥逐不啻如叛逆之善乎司马光之言曰安石误矣君子难进而易退小人反是小人得路岂可去之若欲去之必成雠敌后王安石果为吕惠卿等所挤宋国由是而乱履霜之戒小人之防也
　　六二直方大不习无不利象曰六二之动直以方也不习无不利地道光也
　　坤之形方坤之势大方大之德坤之道也坤之六二隂中之隂柔中之柔者也安有刚直之义文言曰坤至柔而动也刚六二变阳动而刚健二居臣位一阳能摄众隂如大臣之德敬以直内义以方外能负天下重大之事不废习学自无不利地道之光惟此为圣象曰六二之动直以方也为诸爻变动之则但此爻之变通卦为师师主征伐以一将统众兵在师则当习在坤之德直方大不待习也然则习方大之德何人可以当之如三代之伊傅周召汉之萧曹丙魏唐之房杜姚宋宋之韩范李宼出将入相无施不可
　　六三含章可贞或从王事无成有终象曰含章可贞以时发也或从王事知光大也
　　含章可贞德弗耀含其章美可守贞正或从王事虽或无成卒至于有终也六三变谦谦之九三亦曰劳谦君子有终吉正此爻之变也世固有无成而有终者亦有有成而无终者诸葛亮德南阳含晦章美蜀先主三顾而起谋复汉业出师未防而死事虽无成出师一表照映今古其心之忠至于有终也明矣晋桓温王敦东征西伐似若有成者其心不忠至于叛逆而无终也故谦德之人含晦章美待时而发发则成大事业知亦光辉盛大也
　　六四括无咎无誉象曰括无咎慎不害也
　　四居大臣之位进贤退邪开诚布公何乃至于括无咎无誉九四变阳通卦为犹豫之人安有刚断之才况坤之羣隂在帝左右一言稍忤祸患立至惟箝口结舌括缩其虽不得誉终亦无咎故爻辞惟曰括不言人臣之臧否也虽然括无咎此者之事人臣旣无刚断之才当退位居无官守无言责可也茍居大臣之位括则不可也如萧望之久为汉相阉宦擅权箝口固位反为恭显所害此则不当括而括者也欲其不害得乎
　　六五黄裳元吉象曰黄裳元吉文在中也
　　系辞曰黄帝尧舜垂衣裳而天下治盖取诸乾坤衣法天黄裳法地此黄帝之制也有虞氏裳始用纁纁黄赤间色也书曰以五采彰施于五色作服五章五等诸侯之服冕旒有等后世以黄袍为帝者燕居之服臣下不聼衣黄也坤之六五不言衣而惟曰黄裳者举土之正色法地之黄裳也元吉大善而吉也文在中者黄中通理也人君有其德居其位衣黄裳之服文在中而元吉也六五变通阳卦为比比之象曰先王以建万国亲诸侯比之九五曰显比王用三驱皆言君德也先儒皆以坤之六五为隂臣道也虽居尊位不言君德此不知变爻之义也茍使六五不变而为阳则居定为牝马之贞安有黄裳元吉之象且大臣有大德而居君位者如舜禹之禅受汤武之征伐皆黄裳元吉者也五代无主六军以黄袍加赵太祖之身谓黄裳为臣下之服可乎唐遭安史之乱梓州副使叚子璋僭窃而衣柘黄崔光逺牙将花惊定诛之厯代以来皆知黄裳非臣下之服文言曰君子黄中通理正位居体美在其中而畅于四支发于事业美之至也黄裳元吉非君德而何
　　上六龙战于野其血黄象曰龙战于野其道穷也干之诸爻阳刚故以龙称坤之上六隂柔之极亦以龙称何也盖上六变剥阳剥之极羣隂皆见隂极则变为阳矣然隂不能胜阳而与阳鬭与干之龙战于野矣野者坤之地也其血黄天而地黄色之杂也天地何以有血如干为马坤为牛借血以喻天地之气汉王莽为太宰唐之安史为藩镇恃贵盛之极而欲簒汉唐之位辄与人君交战天命弗祐终至防身灭族其道穷也
　　用六利永贞象曰用六永贞以大终也
　　用六一章乃隂爻变阳之则如坤之六爻皆变则变而为干矣茍乃臣可变而为君则大臣之勲劳贵盛者当国家大变之时未免有觊觎之心故圣人别立用六一章如贫贱之人一旦富贵或贵盛之极遭国家之大变茍不永守贞固未免逾分越职妄起祸端惟其永贞乃可及终也夏禹之时益大贤矣禹荐益于天君薨之日天下讴歌者不讴歌益而讴歌启啓即位矣而益克守臣职永守贞正以至吉终也
　　文言曰坤至柔而动也刚至静而德方后得主而有常含万物而化光坤道其顺乎承天而时行
　　坤至柔而动也刚此一语尤见圣人示人爻变之义深切着明至静而德方坤之义也夫坤地道也妻道也臣道也妻得夫臣得君而有主有主则纲常之道立矣顺天之道包含万物而化光天之时当发生地则承天而发生天之时当肃杀地则承天而肃杀承天而时行者若此
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也【庆音羌】
　　善不积不足以成名恶不积不足以灭身勿谓小恶不去终至大祸安禄山畨落贱夫耳唐宗宠之为藩镇重臣人言其反宗不信一旦有弑君杀父之祸由辨之不早辨也履冰之戒去小人之机也
　　直其正也方其义也君子敬以直内义以方外敬义立而德不直方大不习无不利则不疑其所行也
　　直不以正则所直者无绳墨方不以义则所方者多执抝君子敬以直内则心常主于敬义以方外则行常主于义德不者言敬义与人同无立之危也帝舜举伯禹作司空禹则让于稷契曁臯陶禹当盛世德亦不敢立况衰世乎坤之为卦隂极之时也六二变阳以一阳摄众隂尤难立汉髙祖疾亟之时吕后问陛下百后萧相公旣死谁令代之上曰曹参可问其次曰王陵可然少戆陈平可以助之陈平智有余然难独任周勃厚重少文然安刘氏者必勃也此髙祖知吕后擅权臣下不可独任也至如唐武后之世隂盛之极者也娄师德不能立而荐狄仁杰仁杰亦不能独任而荐张柬之卒复中宗之辟所谓敬义立而德不乃若伊尹放太甲周公相成王直方大之德平日素着不待学习自无不利立而行人亦无所疑也
　　隂虽有美含之以从王事弗敢成也地道也妻道也臣道也地道无成而代有终也
　　六三变阳又居阳位隂虽有美也含晦其章美以从王事弗敢自以为成功代君之劳也地道承天之时以育万物弗敢自以为成代天而有终也书曰臣作朕股肱耳目予欲左右有民汝翼予欲宣力四方汝为又曰尔有嘉谋嘉猷则入告尔后于内尔乃顺之于外盖此义也
　　天地变化草木蕃天地闭贤人易曰括无咎无誉盖言谨也
　　坤之六四变豫雷出地奋豫之时天地变化草木蕃茂之时而曰天地闭贤人何也四居大臣之位近君者也贤者在下阻隔而不能进小人充塞要路在帝左右大臣畏祸不敢直言故有括之义夫自开辟以来天地未尝有闭之时惟凶邪在位君臣之志不通隂阳之气不交天地所以闭贤人所以当如秦之时黄绮之王莽之世逢梅之遯括可也乃若四凶在朝舜居相位茍不能去何以为舜尝观王莽簒逆尚虑汉之大臣公议其非作策文令五千人诵之初亦有媿于心也扬雄汉之大儒也居人臣之位茍力不能诛之势不能諌之则当洁身去位括可也而乃依防王莽作美新之文以美其功德使莽旁若无人肆无忌惮雄有以启之也投阁之祸将谁咎哉是当括而不括者也为臣之道可不谨哉
　　君子黄中通理正位居体美在其中而畅于四支发于事业美之至也
　　极天下之色无出于黄之正通天下之理无出于文之着君子黄中通理尽人伦之至得地道之光与天合矣正位居体美在其中者圣人体段已具位得其正美在其中畅于四支心广体胖也发于事业如舜禹有其德而禅受汤武有其德而革命美之至也春秋传曰南蒯将叛筮得黄裳元吉之辞子服景伯曰忠信之事则可不然必败外强内温忠也和以率贞信也故曰黄裳元吉黄中之色也裳下之餙也元善之长也中不忠不得其色下不共不得其事不善不得其极且夫易不可以占险三者有阙筮虽当未也后蒯果败晋王敦叛温峤庾亮欲举兵讨之筮于郭璞璞曰元吉峤曰事成矣王敦果败此以正攻邪而吉也于此可以见占法矣
　　隂疑于阳必战为其嫌于无阳也故称龙焉犹未离其也故称血焉夫黄者天地之杂也天而地黄坤之六爻纯隂者也本自无阳隂疑于阳者隂之变至剥已极嫌于无阳也而与之战故擅阳之权而称龙焉如坤之象止为牛而不能变龙犹未离其也称血以明其非龙干为马坤为牛黄之血以见天地之杂也呜呼天下不可一日而无阳无阳则非天下矣如武后簒唐废太子为庐陵王寘诸房州庙堂之上以一妇人驾驭羣臣控制万方夺阳之权易隂之柄天下之杂此时惟极天下之无阳久矣于此时也岂无一夫奋勇以声其罪告于天下骆賔王亦英杰士也欲拨乱反正兴师复辟告于众曰一抔之土未干六尺之孤安在武后亦畏其言若有变色惜乎无忠臣与义士以助之卒至其窃位二十有一年向无狄仁杰张柬之辈忍耻効忠以复中宗之辟防至于易唐而为周矣世变之极一至此哉


　　周易爻变易緼卷一
<经部,易类,周易爻变易缊>
　　钦定四库全书
　　周易爻变易緼卷二　　　元　陈应润　撰
　　【震下坎上】屯元亨利贞勿用有攸往利建侯
　　屯难也万物始生其萌未舒其气未畅天造草昧之时不可妄动元亨利贞大亨而利乎贞正也勿用有攸往未可遽然而往以行事也屯难之世不建侯以治之人君安能独治
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　震以一阳交二隂坎亦以一阳交二隂刚柔既交则相感説胡为而难生二女不可同居二男岂宜同处坎之险在上震之动在下二强相敌屯难生矣动乎险中非贞正自守则不能大亨震为雷坎为雨屯难之时如雷雨济旱难方可解但草昧之际非建侯以治不宁难何可解
　　象曰云雷屯君子以经纶
　　经纶治丝之事经引之纶理之坎不曰雨而曰云者雨将作而未成天地昏暗草昧时也治难之道君子经纶如治丝之不乱汉龚遂为渤海守曰治乱民犹治乱绳不可急也盖得此义
　　初九磐桓利居贞利建侯象曰虽磐桓志行正也以贵下贱大得民也
　　磐桓欲进未进之时初九变比比之大象亦曰先王建万国亲诸侯屯难之世建侯之初人未依比利居贞正则吉屯之为卦上坎下震安有贵贱之分变卦下坤上坎母居子下以贵下贱所以得民但屯难之时人君欲使涣者聚来者比危者安磐桓未定之际亦须择其贤才以居侯位志行一于正而无偏徇之失茍不贞正则乌合之徒得以比之更始之时屯难极矣膳夫皆滥授官故有灶下养中郎将烂羊头闗内侯烂羊胃骑都尉之谣志之不正一至于此乃若武王解难之初建万国亲诸侯访箕子畴式商容墓以贵下贱故大得民也
　　六二屯如邅如乘马班如匪冦婚媾女子贞不字十年乃字象曰六二之难乘刚也十年乃字反常也
　　邅回也如语辞贞卜也班列也礼记曰女子许嫁笄而字屯卦坎震二男安有女子六二变阳下卦为兊少女避难屯如邅如皆险难艰危之地有乘马者班列而来上则坎男之刚不为冦盗而求婚媾上刚不能下柔女子卜之不与为婚至于十年之久正应者求之方可为婚重戒士君子不可妄进汉之王莽唐安史之难士大夫不能解难又不能逺避反受其滥爵有媿于屯之六二者多矣
　　六三即鹿无虞惟入于林中君子防不如舎往吝象曰即鹿无虞以从禽也君子舎之往吝穷也
　　即就也鹿山兽虞田猎虞人也惟独也凡猎诸兽皆用虞人惟即鹿而无虞入于林中而即鹿非从禽之道也唐吕温作由鹿赋言由此鹿而诱致羣鹿且曰此鹿每有所致辄鸣不食者累日痛伤其同类也六三变旣济难将解矣解难之道求贤为急然鹿可即而至贤者不以礼聘则不茍从也君子见防不如舎去而勿往往则有吝其道穷矣如郦食其不待聘召往见汉王掉三寸舌下齐七十余城韩信忌之而杀降者齐人以其绐已而烹郦食其往吝之穷乃至于此
　　六四乘马班如求婚媾往吉无不利象曰求而往明也六四变阳上卦为兊此亦女子避难而遭乘马班如之人来求婚媾在二则不从四则往吉何也六二变节上坎下兊刚不能下柔所以女子守节而不从六四变随上兊下震刚能下柔得偶之正所以随而往吉无不利婚媾之明也唐太宗因常何而见马周之文召周未至间遣使者四辈敦趣及见与语大悦即拜为御史此求而往明也之义
　　九五屯其膏小贞吉大贞凶象曰屯其膏施未光也屯难之世建侯之时五居尊位何屯其膏施未光九五变隂通卦为复雷在地中安得膏泽滂沛施诸下民贞卜也周礼凡国大贞卜立君卜大卦则眡髙作龟几小事涖卜国大迁大师则贞龟然君之德施未光卜小事则吉卜大事则凶也如左传载南蒯将叛筮得坤之比黄裳元吉子服景伯曰忠信之事则可不然必败盖南蒯恃勇而无其德卜大事则凶也
　　上六乘马班如泣血涟如象曰泣血涟如何可长也屯难之时上居髙亢之地当深居避难安有乘马泣血之象屯之上卦元属坎坎为血卦上六变益居难之极损而又损可也不量其力强欲乘马班如以解难奈何作难之久卒不可解及受其害无可奈何故有泣血涟如之象人君若此何可长久如晋愍帝之蒙难唐昭宗之播迁骨肉离散宗庙倾覆岂特泣血涟如而已哉为人上者奈何不敬
　　【坎下艮上】蒙亨匪我求童蒙童蒙求我初筮告再三渎渎则不告利贞
　　蒙物之穉也童年之防也人之防穉蒙昧未发之时故曰童蒙天生烝民父兄不能自教为之师以教使蒙者皆得而明然后知三纲五常之理诗书六艺之文匪我求童蒙童蒙求我者我有所学人来求我匪我求人师道之尊也凡来求教者如初筮之时至诚祈叩然后神明告以吉凶若再三防渎神明厌聼而不肯告训蒙之法又当一于正则亨通矣
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　山下有险险而止蒙者上艮下坎也蒙亨以亨行时中者二之刚与五之柔为应也匪我求童蒙童蒙求我志应坎以中男有刚明之才为师艮以少男防穉之质为童蒙年齿有少长闻道有先后五下求于二非二求于五志之相应也初筮告以刚中者为师者非刚健中正之才不可以训蒙再三渎渎则不告渎蒙者初学之人如初筮之渎神明也为师者旣能以刚中之道教之为学者当如至诚温习茍有所疑随时请问茍教之谆谆聼之藐藐再三烦数渎慢于师是曰渎蒙师亦厌听而不告也蒙以养正圣功者人非生知自童蒙而学养其正性无非克念作圣之功
　　象曰山下出泉蒙君子以果行育德
　　山下出泉不知其流之所止人之蒙穉不知其心之所适惟务学从师乃知洒扫应对之节穷理正心修已治人之道君子以果行育德又言为师者之事行欲果诲人之心不倦德欲育养才之心不已
　　初六发蒙利用刑人用説桎梏以往吝象曰利用刑人以正法也【説脱同】
　　蒙之初爻安得为发蒙之师人不自防穉教之及其长也教则不可入初六变阳下卦为兊兊为口舌教人者必形于口舌利用刑人如启蒙之时朴作教刑教之不入不得已而用刑桎梏手足械也人之蒙昧如受桎梏之拘束一旦开悟如説桎梏倘教之不从一向用刑以治之以往则吝矣人君之治民亦然书曰明于五刑以弼五教民之愚顽教之不从不得已施之以刑舜命臯陶为士师曰钦哉钦哉惟刑之恤哉盖尽法无民以往则吝周礼以八法治官府先示以刑罚使民不犯于有司训蒙之道利用刑人以正法者盖得明刑弼教之义
　　九二包蒙吉纳妇吉子克家象曰子克家刚柔接也初六为师蒙已发矣二爻为父则有包蒙之义包容也父有度量包容其子择师之贤者以教之娶妇之淑者以配之子承父师之训而成人可以克家吉而又吉也九二变比下坤上艮刚柔接也汉之韦贤曰遗子黄金满籝不如教子一经其子卒至于相宋之窦禹钧教子有义方五子皆为显官其吉也可知
　　六三勿用取女见金夫不有躬无攸利象曰勿用取女行不顺也
　　蒙之为卦上艮下坎皆男也安有女之可取六三变巽通卦为蛊巽之三爻与艮之上爻为应艮之上刚干之金也故曰见金夫不有躬盖三不当位上居髙亢所应匪正故无攸利蒙之为卦初爻择师教子二爻纳妇克家三言取女又当择其贤淑者先儒有言曰娶妻而论财夷狄之道也娶妇者不可求富室之女茍或不贤未免凌夫而慢舅姑嫁女者亦不可求多金之夫茍或不贤未免辱妻而反目矣故梁鸿为孟光所择而为贤朱买臣为妻所弃更适他人岂特行不顺而已哉
　　六四困蒙吝象曰困蒙之吝独远实也
　　子曰生而知之者上也学而知之者次也困而学之又其次也困而不学民斯为下矣六四变离通卦为未济未济男之穷困之甚也然困而聪明者尚有不困之日至如困而蒙昧者则为终身之吝独远实者变卦离之中虚也曹操叹曰生子当如孙仲谋如刘景升儿子豚大耳后梁朱温亦叹曰生子当如李亚子吾儿豚犬耳以豚犬比人之儿子困而蒙昧可知矣
　　六五童蒙吉象曰童蒙之吉顺以巽也
　　蒙以下之坎卦为童蒙之师则上之艮男皆为童蒙矣六五变巽通卦为涣巽顺之人听教于父师以涣其文吉之甚也顺以巽者此爻变之騐也汉黄琬七歳言日食之余如月之初任延年十二明诗易春秋号圣童黄香九歳以孝着号江夏黄童李贺七歳作髙轩过李泌七歳被召号竒童贾黄中七歳被神童及第皆童蒙之吉也
　　上九击蒙不利为防利御冦象曰利用御防上下顺也【为去声】
　　变卦当对看师之上六变蒙故有大君有命开国承家小人勿用之象蒙之上九变师故有击蒙不利为防利御防之义盖击蒙亦行师征伐之道诸葛亮有曰汉贼不两立为汉者御防为曹孙者为防盖御防则上下顺也
　　【干下坎上】需有孚光亨贞吉利渉大川
　　需须也待也上坎下干以刚遇险未可遽进而防于险故有需待之义孚信也为需之主以孚信待下乃光辉而亨通贞正而吉也利渉大川如涉川之时待风波平定而后济贵于能待不欲速进而犯难也
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　险在前者水之在天上也刚健而不陷者干之刚健不为坎所陷其义不困穷矣需有孚光亨贞吉者险在前刚在下初若难行人有孚信光亨贞吉虽蛮貊之邦亦可往也位乎天位以正中者五之刚健之爻位乎天位与下之干刚为应皆正中也利涉大川往有功者人有刚健之才不济则巳往则有功也
　　象曰云上于天需君子以饮食宴乐
　　需卦上坎下干不言水在天上而曰云上于天何也盖水无上天之理故以云代水云上于天需将雨时也君子以饮食宴乐待天之降雨也坎为酒罍亦宴乐之义
　　初九需于郊利用恒无咎象曰需于郊不犯难行也利用恒无咎未失常也
　　初九变隂通卦为井上下皆有险渉水则有难巽之初爻属坤坤为地故需于郊恒久也利用恒待风平浪静而后济虽久亦无咎也魏文帝欲渡江伐呉见风涛汹汹叹曰固天之所以限南北也遂归盖得不犯难行之义
　　九二需于沙小有言终吉象曰需于沙衍在中也虽小有言以吉终也
　　下卦变离离中虚沙虚土也近水者也衍説文曰水朝宗于海增韵曰水溢也当水溢之时不可遽济故需于沙二居臣位必有危急而求济晋祖逖为将军渡江流击楫誓曰不清中原而复济者有如此江此小有言而以吉终者忠臣之言也
　　九三需于泥致防至象曰需于泥灾在外也自我致防敬愼不败也
　　九三变兊通卦为节上坎下兊泽居浅水间故有需于泥之象如防之近乎朝廷而未入乎朝廷故曰灾在外也自我致冦敬慎不败者如我所治之地而有防盗我当敬慎法令以治之不至于败事也后汉张敞为京兆尹长安市偷盗尤多敞捕其偷长令致诸偷以自赎偷长归以赭汚小偷之衣吏捕数百人穷治致法由是盗息
　　六四需于血出自穴象曰需于血顺以听也
　　需之上卦元属坎坎为血卦六四变夬夬决也夬之九四亦曰臀无肤得非需于血之义乎出自穴者坎之险自上而入上六旣入于穴则六四出于穴矣需之为卦下刚上险九三之防至于泥涂而易治九四之防出于巢穴其势凶矣四居大臣之位有刚决之才以治之庶防羣防顺以聼命如唐太宗时李靖以劲骑三千蹀血边廷遂定定襄帝曰李靖之才古未有辈足澡吾渭水之耻矣颉利遂降
　　九五需于酒食贞吉象曰酒食贞吉以中正也
　　九五变泰刚险之恶防盗之难皆已鲜矣大臣削平祸乱奏凯而还者茍不以酒食宴乐之何以得其欢心然饮食贞正则吉不可过度得中正之道也如唐郭子仪平安史之乱自泾阳入朝肃宗御安福门待之命子仪楼上行朝见之礼宴赐甚厚得君臣交庆中正之道也
　　上六入于穴有不速之客三人来敬之终吉象曰不速之客来敬之终吉虽不当位未大失也
　　坎中有穴上则入于穴矣上六变小畜上卦为巽巽顺之臣不能治冦需待已久犯难而行入于穴矣有不速之客三人来下卦干之三阳也干阳刚健力能解纷人君平日所敬临难之时不速而来如汉髙祖会楚王于鸿门入穴时也项庄项伯舞剑樊哙排闼非刚健之人救其危急则髙祖防陷于虎口矣未大失者盖亦以此
　　【坎下干上】讼有孚窒惕中吉终凶利见大人不利渉大川
　　讼者争之端求辨曲直者也凡讼者须孚实诚信辞不可诬且窒塞于中求人辨明未知上之人果能与之辨明否又须兢惕危惧不可慢忽讼果有理亦当中止则吉若争讼至终如两虎相鬬势必俱伤终则凶也利见大人求在上之大人以决讼不利渉大川惧犯难也
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　易卦取义上刚下柔下刚上柔皆无讼至于讼卦上之干刚旣健下之坎陷又险险而健两强不相下故讼但讼之为义又当孚实不可诬辞如窒塞者以求明兢惕于心不敢慢忽但讼中止则吉刚来而得中二五之刚皆得中也讼不可成讼终则凶也利见大人以辨曲直苟不中正则以直为枉以枉为直何以决讼不利渉大川入于渊者讼之不直陷于坎之际也
　　象曰天与水违行讼君子以作事谋始
　　天左旋而西行水下注而东流此天与水违之象以水之险逆天而行故有兴讼之义君子作事谋始不妄与人交不妄与人争必至于无讼
　　初六不永所事小有言终吉象曰不永所事讼不可长也虽小有言其辩明也
　　初六变阳下卦为兊兊为口舌故能辩明通卦为履决狱之人如履虎尾之险茍决之不当为虎所伤不永所事小有言者子曰片言可以折狱者其由也与凡讼之人内有不平求直于我片言折狱则无情者不得尽其辞何在乎多言也讼不可长其辩明者狱贵初情久则有变旣与辩明不可迟留而不决也且聼讼之事臣下所职厯代以来人臣能决狱者何可胜数汉昭帝十四歳即位而能辩上官桀讼霍光之诈人君折狱之明者盖亦难乎其人矣
　　九二不克讼归而逋其邑人三百户无象曰不克讼归逋窜也自下讼上患至掇也
　　克胜也二与五敌以坎之险敌干之刚以下讼上不胜可知九二变隂通卦为否否之六二小人吉大人否亨亦不克讼之义讼旣不胜归而逋窜邑人三百户小人也无者无灾也诸侯争国邑人无害归而逋窜畏天威也如虞芮之君争田不决相谓曰西伯仁人也盍往质焉入其境耕者让畔行者让路曰嘻吾侪小人也退以所争为闲田不争讼也自下讼上如周郑交恶患至掇取此又过于终讼之凶也
　　六三食旧德贞厉终吉或从王事无成象曰食旧德从上吉也
　　食旧德食其君之旧德如立其朝而食其禄感其德也一旦为人所间见疑而不用我焉敢讼之惟贞正危厉常不自安终至获吉倘与之从王事君臣相疑亦无成也六三阳变下卦为巽臣有巽顺之德故能从上而吉也如乐毅之于燕昭王食其旧德深矣嗣王信防而不用茍使与之从王事君臣相疑而无成故毅归赵以存燕王之旧德此从上吉之义也
　　九四不克讼复即命渝安贞吉象曰复即命渝安贞不失也
　　命人君所赐之爵命也渝变也四近君位此亦有官守而讼者九四变隂上卦为巽通卦为涣巽顺之人讼旣不胜事亦涣散复其爵命而归使人渝变初志相与改过安于贞正则吉宋防准镇秦民有挝登闻鼓讼凖者上以问宰相王曾曾曰长安故都民心豪举若冦凖重臣或以讼解则后人何以镇服上意释然降诏以谕之此复即命渝安贞吉之义也
　　九五讼元吉象曰讼元吉以中正也
　　五为听讼之主太刚则暴太柔则弱惟中正之人可以聼讼世之人臣多有无私心而好恶不当于理者是正而不中亦有好恶当于理而有私心者是中而不正二者皆不能听讼九五变隂上卦为离文明之人而能中正听讼乃吉诗之甘棠美召伯之听讼也后世法焉如汉之丙魏召杜龚黄唐之王魏姚宋韦贾宋之韩范杜赵包张善于听讼者也子曰听讼吾犹人也必也使无讼乎此元吉也
　　上九或锡之鞶带终朝三褫之象曰以讼受服亦不足敬也
　　鞶带命服之饰束带也褫夺也此亦有官守者之讼上九变隂上卦为兊兊为口舌故能变明或锡之鞶带终朝三褫之初以其直锡之鞶带后知其曲一朝而三褫之茍使因讼受服亦不足敬宋赵太宗以赵普専权欲闻其过召学士窦仪盛言曰普开国之勲旣而召学士卢多逊尝有憾于普又喜进遇遂力攻普之短诬辞以讼之由是贬普出镇河阳多逊获受叅政之服自谓荣矣后普入相多逊遂有崔州之行此亦讼受服不足敬者多逊之谓欤
　　【坎下坤上】师贞丈人吉无咎
　　行师之道以正为主丈人爵德齿俱髙者师兵之众也兴师动众非尊严之丈人不足以统之如周之尚父方叔汉之赵充国周亚夫蜀之诸葛亮唐之郭子仪裴度宋之韩范仲淹可当丈人之称出师本凶至于吉而旋则无咎
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　师之二爻一阳摄众隂居大臣之位有尊严之德而能行师动众汤伐桀武王伐纣师出以正则可以王矣若大臣为将承君之命而行师者则辅君以王天下刚中而应二之刚与五之柔为应行险而顺下坎上坤也兵特凶器征伐以毒天下然所征皆凶恶不庭之人所以民悦而从之如东征西怨南征北怨民惟恐王之不先征也何咎之有
　　象曰地中有水师君子以容民畜众
　　水在地中有所容畜君子观其象容保其民畜聚其众
　　初六师出以律否臧凶象曰师出以律失律凶也【否方有切】初六变阳通卦为临出师临阵以节制号令为重茍节制不严号令不明谓之失律否臧不善也失律之师虽胜亦凶桓温伐蜀吏误鸣进鼓侥幸而胜李势虽降温终以失律而败可不谨哉
　　九二在师中吉无咎王三锡命象曰在师中吉承天宠也王三锡命怀万邦也
　　兵凶器也圣人不得已而用之师主杀伐逮尽亦自损伤在师中吉不欲尽杀伐之权如舞干羽而有苗格师中之吉也不战而胜安得有咎且师隂道也九二变隂通卦为坤坤之六二大臣之尊师之丈人也王三锡命宠之至恩之隆也汉文帝劳军至周亚夫细桞营军门都尉曰军中闻将军令不闻天子诏帝曰嗟乎此真将军矣向者灞上棘门如儿戱可乎帝之重将亲自劳其营岂特锡命而巳但行师之道赏一善足为万邦劝罚一恶足为万邦戒赏罚之明行师之大柄也
　　六三师或舆尸凶象曰师或舆尸大无功也
　　舆众也尸主也六三变阳下卦为巽以巽懦之人而欲众主其师安得有功春秋河曲之师赵盾为将而令出于赵穿邲之师荀林父为将而令出于先縠此舆尸之过也唐用宦官为监军制其兵权将不得专如韩全义败于蔡杜叔良败于陈皆监军之祸也如郭子仪为将尚为鱼朝恩程元振所毁宦官监军欲师之不败得乎
　　六四师左次无咎象曰左次无咎未失常也
　　六四变解此必解难之师僖公四年春齐侯以诸侯之师侵蔡遂伐楚责之曰尔贡包茅不入王祭不供无以缩酒师进次于陉夏楚子使屈完如师师退次于召陵以聼楚成皆善之也左传凡师再宿为信过信为次六四变阳上卦为震长子本可帅师二旣主兵承天之宠王锡命矣五欲争主而不获四不当位而无权故左次其师不敢进也用兵之道量敌而进知难而退兵以不血刃为吉春秋书次皆善之也夫失常者一胜一负兵家之常左次无咎兵之常也诸葛亮师出尝屯五丈原累月不进司马懿按兵不动亮遗懿妇人衣帼挑战兵不交刃盖得左次无咎之义
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　田有禽害稼穑者也国有防害生民者也利执言如陈恒弑其君请讨之孔子虽无征伐之权言于朝廷亦无咎也六五变阳通卦为坎九二之坎旣为长子以帅师则六五当为弟子矣先儒説易多以二为臣五为君五当为长子以帅师殊不知行师之道以王先锡命者为主故师之彖曰刚中而应行险而顺二为师之主明矣史载齐司马穰苴将兵扞燕晋之师苴曰臣素卑贱愿得君之宠臣国之所尊者以监军景公使庄贾往苴与贾约会日中于军门苴先驰至军立表下漏贾骄贵夕时乃至苴遂斩贾以徇三军士皆震栗服之此则为弟子舆尸使不当者虽正亦凶之戒
　　上六大君有命开国承家小人勿用象曰大君有命以正功也小人勿用必乱邦也
　　诸卦上爻居无位之地何独师之上六有大君之命开国承家之象上六变蒙蒙之上九亦有击蒙御防之象盖蒙之变师也班师之后行赏论功汉髙祖开国论功以萧何为第一其余列爵分土封侯十有八人丹书铁劵藏之宗庙以正功也封一雍齿而忠臣劝戮一丁公而小人惧盖得开国承家小人勿用之道秦始皇岂非开国承家之君而用赵高李斯之徒以乱邦盖不知小人勿用之义
　　【坤下坎上】比吉原筮元永贞无咎不宁方来后夫凶比亲辅也比卦自坤之六五而变以一阳摄众隂居尊位得众人亲比之象推原其卜筮有元善永久贞正之道方可为比之主吉而无咎不宁方来者如商纣暴虐天下周武王为比之主不期而防者八百国是不宁之方皆来亲比后夫凶者如禹防诸侯于涂山防风氏后至而戮之此后来夫凶之义也
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　比吉也人所亲比有吉之道也下顺从者羣隂之从上也原筮元永贞者君为比之主故当卜我之德可以为人之所亲比否人之来比者亦当卜所比之主可以永久贞正否君臣相孚故得无咎以刚中者九五之刚中也上下应者五刚二柔也
　　象曰地上有水比先王以建万国亲诸侯
　　水比于地如民之依比于君也夫四海之广兆民之众人君岂能独治所以建万国亲诸侯为比之主也
　　初六有孚比之无咎有孚盈缶终来有他吉象曰比之初六有他吉也
　　易之中孚皆以阳爻为正应故上下孚信比之内卦元属坤初爻隂柔安有盈缶之孚初六变阳下卦为震通卦为屯震之阳爻刚健与上卦坎中为应坎小垒也故得有孚盈缶之象君臣旣能相孚何咎之有终未有他吉者如离乱之时人依比主其初来者未能择其贤否其终来者不茍进必有诚实孚信之人如武王伐纣访箕子而得禹之九畴延微子而归商之祭器以至汉髙召鲁两生得孔壁之书聘伏生而得古文尚书皆终来有他吉之义
　　六二比之自内贞吉象曰比之自内不自失也
　　六二变阳通卦为坎内卦坎之阳居臣位应外卦居位坎之阳刚贞正之吉也比之自内者如贵戚之卿世禄之家贤淑父兄可以比于内不必求外比也不自失者骨肉相依君臣相孚无自失之患如春秋祁奚举子祁午君子谓立其子而不为比以至谢安荐其侄为将狄仁杰荐其子为丞韦贯之举其子以自代皆比之自内也
　　六三比之匪人象曰比之匪人不亦伤乎
　　人之可亲比者惟君子耳不幸而比于小人安得又有匪人之称匪人者非人类之人也貎则人心则兽其恶之极又不可以小人形容也六三变艮艮为阍寺阍寺之徒又匪人中柔恶者也通卦蹇为君子居蹇难之时亦当择人亲比汉唐以来多有依比阉宦而得幸者如荀绲娶宦官唐衡之女怗势擅权终为人所鄙比之匪人不亦伤乎良可兴叹
　　六四外比之贞吉象曰外比于贤以从上也
　　上卦为外外比者内无贵戚世禄之父兄可比惟比于贤者而巳六四变萃萃聚之初亦当外比于贤以从上如管仲之比于鲍叔越石父之比于晏婴陈平之比于魏无知茅容之比于郭林宗羊昙之比于谢安皆外比于贤可以从上也
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也五居尊位为比之主显比之吉君德已着于天位矣王用三驱失前禽者礼曰古者天子诸侯无事则歳三田一为干豆二为賔客三为充君之庖无事而不田曰不敬田不以礼曰暴天物天子不合围诸侯不掩羣天子之田围合其三面前开一路使之可去不忍尽物好生之仁也只取其不用命者不出而反入者也禽兽前去者皆免矣故曰失前禽也成汤祝网得其义矣文王搜田以时仁如驺虞则王道成也王者显明比道舎逆取顺前禽之失仁德巳着邑人不诫上使中者人君以德化下使之中正不偏远近如一邑人观上之德自来亲比何待丁宁告诫而后比之不诫而比吉之道也位正中者坤之六五变比以一阳摄众隂得黄裳元吉之象故曰文在中也比之九五变坤位以正中但九五变隂隂主杀伐五居尊位假田猎以耀武示其用命与不用命者顺则取之逆则舎之不可茍合曲从以求人之比已也爻变之取义不同若此
　　上六比之无首凶象曰比之无首无所终也
　　干之用九见羣龙无首吉者盖干之六爻皆变为坤如国有大事卜立君卜大卦之时臣下不可为首为首则为簒逆而凶无首则吉比之上六变观上之观下择其可比之人下之观上求其可比之主盖离乱之世无君之时当求其有德者以比之茍无可比之主则未免羣聚为盗故比之无首则凶暴秦之时陈涉张耳之徒起兵乌合而不求其有德者为比之首终至于败无所终也
　　【干下巽上】小畜亨宻云不雨自我西郊
　　畜止也小畜以一隂畜五阳风力之轻也大畜以二隂畜四阳山力之重也大抵阳唱而隂和则雨隂唱而阳和则不雨自东自北而风震坎之阳也阳唱则雨自西而自南而风兊离之隂也隂唱则不雨宻云不雨自我西郊隂唱而阳不和安得有雨小畜以一隂畜五阳隂止阳之义臣止君之象故能亨通孟子曰畜君者好君也盖取义如此
　　彖曰小畜柔得位而上下应之曰小畜健而巽刚中而志行乃亨宻云不雨尚往也自我西郊施未行也小畜以四爻为畜之主故曰柔得位而上下应之健而巽干上有巽也二五皆阳故刚中而志行宻云虽不作雨而我风力之往终未能息亦犹人君虽不聼谏而人臣进谏之心终未少怠惜乎风之起于西郊所施者不得行其雨亦犹人臣有刚介之才遭时之不遇所施者不得行其志故大臣之进諌不聼不得行其志者每以宻云不雨为叹
　　象曰风行天上小畜君子以懿文德
　　风力之行于天上止能小畜其君君之刚健天威有不可犯者自非懿美其文德者不能畜君也如伊尹之训太甲傅説之告髙宗以至周公之戒成王魏征之諌唐太宗皆文德之懿美丁宁反覆以畜君也
　　初九复自道何其咎吉象曰复自道其义吉也
　　初九变隂通卦为巽巽与之言人君易从大抵谏君复君于道而已茍人君所行非道人臣力止之以复于道则吉何咎之有如汲黯之谏汉武帝曰陛下内多欲而外施仁义奈何欲効唐虞之治乎魏征諌不望献陵而望昭陵太宗泣为之毁观此皆复君于道也非若后世諌臣吹毛求疵以讦为直者善乎程颢之告宋神宗曰使臣拾遗补阙禆賛朝廷则可使臣掇拾臣下短长以沽直名则不能神宗深叹赏之盖得复自道之义焉
　　九二牵复吉象曰牵复在中亦不自失也
　　牵连引也九二变隂通卦为离离中柔弱二居臣位无刚果之才连引朋类以谏上如拔茅连茹之牵引朋类以畜君苟谏不聼亦不自失如汉鲍宣为司隷校尉以摧挫宰相下廷尉博士弟子王咸举旛曰欲救鲍司隷者防此旛下防者千余人宣得以减死此牵复吉之义也宋陈升之交结宦官为枢宻使谏官赵抃谏不聼引唐介吕诲范师道同心以谏之諌虽不聼终不自失也
　　九三舆説辐夫妻反目象曰夫妻反目不能正室也【説脱同】贤臣之谏君亦犹贤妻之諌夫也小畜上巽下干则能下柔安有夫妻反目之象九三变隂下卦为兑二女同居夫或为妻所制夫妻反目矣辐车中之轮辐既脱车曷能行三不当位不能畜君以复于道反覆擅权制君如梁兾之于汉贾充之于晋卢杞之于唐胁君以行威福岂特反目而已哉大畜九二亦曰舆説辐二爻变贲上刚下柔故无夫妻反目之患
　　六四有孚血去惕出无咎象曰有孚惕出上合志也人臣有孚信之诚畜君不聼至于叩头流血兢惕之心出乎其中君见其忠亦不之咎如汉薛广德以血污车轮辛庆忌救朱云叩头流血皆犯顔极谏求上之合志六四属巽本无刚健之才通卦变干故有有孚血去惕出之刚健
　　九五有孚挛如富以其邻象曰有孚挛如不独富也挛如手之拘挛牵引相从也九五变隂上卦为艮艮为手故有挛如之义通卦为大畜五阳变隂居五之尊位能受臣下之畜其富可知书曰臣哉邻哉人君茍能聼諌臣下相率以进忠言如唐之王魏宋之韩范畜君以道不独人君之富臣下亦富此有孚挛如之义也
　　上九既雨既处尚德载妇贞厉月防望君子征凶象曰既雨既处德积载也君子征凶有所疑也
　　小畜卦辞曰宻云不雨盖风在天上也上九变坎通卦为需水在天上雨胡不作雨既作矣得其所出尚得载者小畜以隂畜阳臣正君畜君之道嘉尚其德积中如载物之重妇贞厉者人臣而行妾妇之道阿防顺旨不能尽言责之职虽得贞正亦危厉而不安月防望隂道之将盈矣茍君子而行妾妇之道动则凶矣有所疑者不独人君疑之臣下见之亦疑之也如严光致书于侯覇曰懐仁辅义民心悦阿防顺旨要领絶盖得畜君之道欤
　　【兊下干上】履虎尾不咥人亨
　　履践履也人所行之迹也虎山兽之名噬物之兽也咥齧也履卦与小畜相类皆一隂五阳之卦也但小畜四爻近君故能畜君之道履则三爻隂柔上为四爻所间下为强臣所制不能畜君茍有欲言未知近君大臣肯容其言否故足将进而趦趄如履虎尾之状惟恐陷于虎口至于履虎尾不为其所齧敬愼之至乃亨通也
　　彖曰履柔履刚也説而应乎干是以履虎尾不咥人亨刚中正履帝位而不疚光明也【説悦同】
　　履以三爻为主一柔而履五刚如履虎尾之状兊説也説而应乎干下兊上干也虽履虎尾不至于咥人乃亨刚中正干阳之刚而居尊位位中正也履帝位而不疚疚病也人臣履虎尾而无险人君履帝位而无病所以光明也
　　象曰上天下泽履君子以辩上下定民志
　　天在上泽在下尊卑有序也辨上下兊之口舌能分辨也定民志干之君德能安民也
　　初九素履往无咎象曰素履而往独行愿也
　　素愫通诚也人之有素行诚实者不畏强御徒歩而往略无所畏初九变坎有刚健之才故能素履而往若伯夷者特立独行不可仰望如郭子仪单骑见回纥叚秀实以跛卒入郭营素履而往亦不可企及此君子独行之志也
　　九二履道坦坦幽人贞吉象曰幽人贞吉中不自乱也士君子居乱世不出户庭如幽人贞吉可也何乃至于履道坦坦下为虎所咥九二变隂下卦为震震为大涂非荆之路故可以避虎尾如汉起党狱之时士大夫陷于虎口者何限而徐穉独行京洛间不为羣阉所害盖其素履诚慤如幽人之贞正上交不谄下交不凟如履康庄之衢而不自乱盖得幽人贞吉之道
　　六三能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　眇不能视而强欲视不足以有明也跛不能履而强欲履不足以与行也此爻乃干之三爻之变干之九三变柔以柔履刚故有终日干干夕惕若厉之象履之六三变阳以刚履刚故有履虎尾咥人凶武人为于大君之象皆志刚之祸汉之韩彭唐之安史皆武人也人君任之以将托之以重鎭一旦悖逆欲为大君其志刚暴安知履虎尾之义
　　九四履虎尾愬愬终吉象曰愬愬终吉志行也
　　愬愬畏惧貌六三变刚履虎尾则有咥人之凶九四柔巽柔巽之人虽履虎尾不为其所咥盖能愬愬畏惧敬慎之至终至于吉然则畏虎者免祸而巳而曰志行何也盖娄师德狄仁杰立于恶人之朝外视若柔内实刚介故能免祸能复中宗之辟志行也如郭子仪有病卢杞来问安否子仪恐家人见其状貌丑陋屏去家人曰此人若得志吾族无遗类矣故子仪不为卢杞所害盖得愬愬终吉之义
　　九五夬履贞厉象曰夬履贞厉位正当也
　　夬决也夬履决虎之咥人者不曰虎而曰履省文也人臣大恶在朝欺君罔上如虎之踞于要路履之则遭其咥决之失措亦受其殃九五变隂通卦为暌当暌之时权臣侈肆君臣之志不通不啻如骑虎之危茍不决去何以为治夬履之君虽曰贞正亦危厉而不安张纲指梁冀曰豺狼当道安问狐狸张纲不得大臣之权斥而不去累为梁冀所害曹操缚吕布急曰缚虎不得不急操虽大臣挟天子以令诸侯故吕布为其所缚而不能反噬也夬履之难若此
　　上九视履考祥其旋元吉象曰元吉在上大有庆也下卦六三属兊则有履虎尾咥人之凶上九变兊乃有视履考祥之吉何也人臣之在朝跬歩不敢妄行者人君亦知之朝廷用人当视其平昔之践履考其行事之休祥使之周旋在帝左右此元吉美人君之知人喜臣下之有庆也宋仁宗时潭州臣卖私藏胎为闗吏所搜太守而下轻其估而悉自私焉时唐介以言事谪为潭倅分珠狱发奏方入上曰唐介必不肯卖案且奏覆覧之果然盖唐介刚直廉洁人君平日视其践履考其祯祥故于众浊独清之时知其贤也








　　周易爻变易緼卷二
　　钦定四库全书
　　周易爻变易緼卷三　　　元　陈应润　撰
　　【干下坤上】泰小往大来吉亨
　　泰通也时之治也小往小人之往大来君子之来小人道消君子道长之时也吉而亨通君子得志之日也盖天地无否不知泰之为治天地无泰不知否之为乱干自姤之一隂长至三隂而为否坤自复之一阳长至三阳而为泰隂之消小人之道日衰阳之长君子之道日盛系辞曰作易者其有忧患乎当文王与纣之事耶圣人于忧患之中观世道之盛衰君子小人之情状故于泰否剥复等卦详书之使后世君子观时之消长趋吉避凶免为小人所害非特为卜筮设也
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　当泰之时天气下降地气上腾天地交而万物通也君明臣良上下交其志同也乾卦在内坤卦在外君子居乎内小人居乎外君子引类而进道之长也小人逐类而退道之消也此天地交泰吉亨极盛之时也
　　象曰天地交泰后以财成天地之道辅相天地之宜以左右民【财裁通相左右皆去声】
　　后人君也财与裁同制法度财成天地之道赞化育辅相天地之宜左之右之使民同归于泰
　　初九拔茅茹以其彚征吉象曰拔茅征吉志在外也拔攻而举之也书曰包匦菁茅祭祀借用白茅取其洁也楚辞以兰茝比君子茅兰之类也茹根之连也彚类也征升也君子逢泰之时茍得进用必连引其朋类以进如拔茅之连根也王制曰升于司徒不征于乡升于学不征于司徒征则吉甚言贤者之不茍进也志在外者我旣升矣恐在外之君子不得进用引类而升欲使野无遗贤也初九变隂通卦为升升进之説无疑矣如吕望申公之老亦待人君征聘而后升不肯茍进也
　　九二包荒用冯河不遐遗朋亡得尚于中行象曰包荒得尚于中行以光大也【冯音凴】
　　此周诰文法周公所作爻辞明矣包荒寛容貌不刚也用冯河威勇貌不柔也不遐遗无偏也朋亡无党也言君子不刚不柔无偏无党庶防乎中庸而行也九二变隂下卦为离离之文明刚柔相济所以得尚于中行以光大也人徒知浩大之世易为力殊不知治泰之臣难为功尧舜之时泰之盛矣而犹有象恭淊天巧言令色孔壬之人在帝左右以为君子害故元凯之贤不能自进向非尧舜之圣禹臯稷契龙之贤以治之未知泰之果能全盛否象至不仁封之有庳包荒秽也舞干羽而有苗格不遐遗也用冯河之勇而诛四凶去其朋邪之党也后世称太平之治必言尧舜者以其事业光辉盛大也
　　九三无平不陂无往不复艰贞无咎勿恤其孚于食有福象曰无往不复天地际也
　　陂倾也复还也天下之理未有平而不倾者亦未有往而不返者否之久既复于泰之久守之不固恐亦至于否也三处泰之盛天地交际时也茍不以艰难贞正之道处之安得无咎得泰之久也九三变隂下卦为兑兑説也孚信也我以正道治之勿恤其人之信与不信惟食其有福善之人同以治泰可保泰之久也昔太康恃泰之久盘于防畋十旬勿返五子乃作歌曰训有之内作色荒外作禽荒甘酒嗜音峻宇雕墙有一于此未或不亡唐太宗尝曰房龄从我定天下见创业之难魏征与我安天下见守文之不易然创业之不易既往矣守文难方与公等谨之盖得治泰艰贞之义
　　六四翩翩不富以其邻不戒以孚象曰翩翩不富皆失实也不戒以孚中心愿也
　　翩翩疾飞貌六四变阳通卦为大壮下卦之干与上卦之震为邻阳气翩翩而长大抵治泰之臣刚柔相济可也大壮则过乎刚矣过刚则好胜好胜则侈心生而失实失实则不富矣人能节俭则富通国所知不待告戒而后孚信也如晋石崇王恺羊琇之之徒以奢侈相尚家虽富而名实贫宋相冦凖无地起楼台家虽贫而名实富四居大臣之位而治泰之臣能去奢从俭安于泰道可孚人人中心之愿
　　六五帝乙归妹以祉元吉象曰以祉元吉中以行愿也帝乙商之贤君想归妹之时占得此爻之变泰之上卦三爻皆隂安有元吉之象六五变需需之彖曰有孚光亨贞吉位乎天位以正中者正此爻之变也人君居泰之时行泰之道尽忧勤之心毋怠荒之志则受天福祉大善而吉中心得以行其所愿欲也昔晋许迈造郭璞为之筮得此爻璞曰君元吉自天宜学仙道盖元吉自天非常之福璞恐其因是而有异图故以学仙之説喻之遏其非心此卜筮之良者也
　　上六城复于隍勿用师自邑告命贞吝象曰城复于隍其命乱也
　　掘隍之土积而成城亦犹去否之道转而为泰至于上六处泰之极不能保守泰道复变于否亦犹崩城之土复塡于隍此无平不陂之义凡兵衞守城城旣崩矣师则勿用惟告命于邑人以相保守虽正亦吝者恐邑人保守之不能久也上六贵无位髙无民虽有告命人勿聼之其命亦乱但上爻变阳通卦为大畜为隂所遏故君道不能自遂夫治泰之君臣居安虑危居存思亡至于城郭甲兵之事时复脩缮以备不虞今也城复于隍是君臣躭于逸乐而不知惧如唐安禄山之乱河朔诸城一时瓦解此否极之时也虽然人君为治在德不在险秦始皇欲为子孙万世之业筑城万里以固金汤夫何不数年间人心一破城皆寸裂呜呼人君保城之坚不如守德之固也
　　【坤下干上】否之匪人不利君子贞大往小来
　　否塞也时之乱也否与泰相反泰则小往大来否则大往小来泰则吉亨否则不利君子贞盖小人道长君子道消之时也不曰小人而曰匪人小人虽是非不公臧否倒置至于亲爱羞恶之心有时发见不能全冺至于匪人肆无忌惮不知天理人伦为何事所谓匪人者貌则人心则兽非人之类者也此等恶类在帝左右岂容一君子以立于朝不利君子贞贞卜也当此之时君子当隐不可卜也卜虽吉亦不可进用也进则祸不旋踵矣
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也天地之气不交万物不能化育君臣之志不通万邦不能尊君小人在内君子在外何如其时否之极也
　　象曰天地不交否君子以俭德辟难不可荣以禄君子居乱世当节俭其德以辟患难何可荣以禄邦无道富且贵焉耻也
　　初六拔茅茹以其彚贞吉亨象曰拔茅贞吉志在君也泰之初九拔茅茹以其彚征吉者惟恐野有遗贤其志在外也否之初六亦曰拔茅茹以其彚贞吉亨者小人引类而进其卜亦吉亨但其志在君而不在外如阉宦仇士良请老谓诸阉曰天子不可令闲暇闲暇必观书见儒人减玩好省防幸吾属恩且薄而权轻矣莫如殖货财盛鹰马日以毬猎声色蛊其心使不得息则万机在我此小人惟恐不得君所以志在君而不在外也初六变阳通卦为无妄无妄之时小人妄行君子不敢妄动也
　　六二包承小人吉大人否亨象曰大人否亨不乱羣也包容凶恶承顺阿旨小人行之则吉大人行之则凶大人居否之时而能亨通者洁身远遯否乱其羣如逢萌挂冠梅福隐于呉门市卒张九龄遯于曲江裴度之憩于緑野否而亨者也六二变阳下卦为坎陷险之中可不慎哉
　　六三包羞象曰包羞位不当也
　　小人道长至此已极其盛小人无忌惮凡可羞之事包藏其丑靡所不为如唐郭宏霸为魏元忠尝粪宋之问为张昌宗奉溺器闫朝隐为武后代为牺牲此皆匪人所为有为小人所不为之事六三变阳通卦为遯幸其位之不当故君子不为其所害
　　九四有命无咎畴离祉象曰有命无咎志行也
　　自九四以上干之三爻皆言君子者否极渐至于泰矣大臣居九四之位有命受人君之爵命也畴类也离丽也祉福也君子居否之世受命而无咎者欲使同类之人离其福祉受其爵命如唐武后之时否之时否之极也娄师德能荐狄仁杰仁杰荐张柬之卒复中宗之辟其志行也九四变隂通卦为观上之观下欲得其治否之臣下之观上欲求其治否之君
　　九五休否大人吉其亡其亡系于苞桑象曰大人之吉位正当也
　　六二以小人之党盛故大人否亨五居尊位治否之主九五变晋晋有康侯之德得否之道故小人之党得以休息之然则休否之道若何小人惟尚贪墨如梁冀之赂元载之金因其贪墨而治之则小人之党休矣其亡其亡此其字指小人而言也古者未有钱陌褚币货贿惟有苞苴成汤祷雨有曰苞苴行欤苞桑苞苴丝麻之类也小人之所以亡者系于苞桑之贪墨也君子居安虑危居存虑亡洁已正人不得不以苞桑为戒后汉张恢坐賍伏法赀物诏班羣臣惟钟离意得珠玑悉委于地曰此賍秽之寳诚不敢拜盖得系于苞桑之义
　　上九倾否先否后喜象曰否终则倾何可长也
　　上九变隂上卦为兑兑説也故有先否后喜之象否至此已极否当倾矣先否者君子忧小人之党盛后喜者君子喜小人之党倾也否终则倾理之常也后汉阉宦张俭辈擅权杀戮大臣君子忧夫小人之党盛后董卓入朝尽杀羣阉君子喜小人党之倾也
　　【离下干上】同人于野亨利涉大川利君子贞
　　同人同心同德之人也上卦否既倾矣为人上者知为恶之小人不可用故求同心同德之人以同治然不求之于朝市而求之于田野者恐邪佞之人尚在朝市亲戚相依宗族交荐旧政不改余孽尚在故远求于野欲使旧染汚俗咸与惟新求之之切野无遗贤矣不特贤者亨通利渉大川君臣有刚健之才不畏险阻虽大川亦可利涉贞卜也盖求贤之时利君子之卜不利小人之卜以其人君之贤否也否卦曰不利君子贞正与此卦相反也
　　彖曰同人柔得位得中而应乎干曰同人同人曰同人于野亨利渉大川干行也文明以健中正而应君子正也唯君子为能通天下之志
　　同人柔得位得中而应乎干曰同人圣人先言此爻自干之九二而变曰同人继之曰同人曰同人于野亨者言同人之义自此发也利渉大川干行者言上卦干行之健虽大川可渉而无畏文明以健中正而应君子正者言下卦离之文明二刚一柔而健也二爻之柔居中而正与上之五刚为应君子之正应也唯君子能通天下之志使野无遗贤也呜呼人之有才有德志欲见用于君不幸生于草野上无亲戚朋友之依下无蜉□蚍子之援不有文明之主以聘用之则与草木同腐求同人于野通天下之志也
　　象曰天与火同人君子以类族辩物
　　天不能自明借日月星辰以代明君不能自治求贤哲俊又以同治君子观同人之象分类族序辩别物理君子同心德何忧不治
　　初九同人于门无咎象曰出门同人又谁咎也
　　初九变隂下卦为艮艮为门阙故有同人于门之义贤哲在门闻上有聘贤出自国门而得同心同德之人故无咎如燕昭王筑台求贤郭隗先至曰请自隗始此亦同人于门之义
　　六二同人于宗吝象曰同人于宗吝道也
　　六二变阳通卦为干宗族类也求同人而先于宗族人君茍不见疑臣下亦疑之谓其不举贤而私于宗族也此吝道也孟子举季孙之言曰异哉子叔疑使已为政不用则亦已矣又使其子弟为卿人孰不欲富贵而独于富贵之中有私龙断焉以罔市利也是亦同人于宗吝道也之义
　　九三伏戎于莽升其髙陵三嵗不兴象曰伏戎于莽敌刚也三嵗不兴安行也
　　山林隐逸之人有忍死不肯应召聘者如介子推抱树泄桞闭门者何限不幸遭凶暴之君如公孙述征李业不起遣尹融持毒酒以饮之岂但伏戎于莽而已同人下卦元属离离有甲胄兵戈之象九三变震震有萑苇决躁之义贤人避之之久各安行其志也
　　九四乘其墉弗克攻吉象曰乗其墉义弗克也其吉则困而反则也
　　墉城垣隐者治其髙墉而深避之如叚干木逾垣而走人君弗能攻也义弗克也所谓吉者则困以待之冀其久而应聘乃复其常聘之则也九四变巽有为髙为进退之象故有乗其墉之义
　　九五同人先号咷而后笑大师尅相遇象曰同人之先以中直也大师相遇言相尅也【号平声】
　　同人不肯应聘者有先号咷而泣者人君以大师临遇之与之相遇可笑也欤先之以不应聘者中直也后聘之以大师者不得已而起也九四变离离有甲胄干戈之象离之六五亦有出涕沱若戚嗟若之义与此爻互相发辉后汉樊英隐南阳顺帝备纁征之固辞切责郡县英不得已到京师强舆入殿犹不屈帝怒曰朕能生君能杀君能贵君能贱君能富君能贫君何以慢朕命英曰臣受命于天陛下焉能生臣杀臣臣见暴君如见仇讐立其朝犹不肯可得而贵乎虽在布衣之列不易万乗之尊又可得而贱乎陛下焉能贵臣焉能贱臣非礼之粟虽万钟不受申其志虽簟食不厌陛下焉能富臣焉能贫臣帝不能屈乃为英设坛令公车令导尚书奉引赐几杖延问得失拜五官中郎将后称疾笃而归此得同人出处之正也
　　上九同人于郊无悔象曰同人于郊志未得也
　　王国百里为郊周礼五百里为远郊同人求之于野或未能得又当求之于远郊使贤者无遗人君之志无未得之患乃能无悔上九变兑于地也为刚卤盖远郊海滨之地如【阙】
　　【干下离上】大有元亨
　　大有大有为之君也人君盛德大业盛大富有无少亏欠故大善而亨通也
　　彖曰大有柔得尊位大中而上下应之曰大有其德刚健而文明应乎天而时行是以元亨
　　大有柔得尊位而上下应之曰大有此乾卦九五之象柔居尊位乃在大有之卦其德刚健而文明应乎天而时行上卦之离文明应下卦干阳之刚健也人君有大有之德宜其大善而亨通也人臣有大有之德辅君而大治也
　　象曰火在天上大有君子以遏恶扬善顺天休命火在天上如日月星辰雷电之明遏絶恶人劝善类此大有君臣顺天丕休之命也
　　初九无交害匪咎艰则无咎象曰大有初九无交害也大有之卦自干之九五变来乾卦皆説君德大有亦多言人君之事天子无私交如周郑始焉交质终焉交恶交恶则为害也然则富有之人亦不可滥交如石崇二十四友金谷之宴转眼而为仇敌交不择友为害深矣初九变隂下为巽巽顺之人易为托交茍不以艰难之道处之宁免灾害且爻辞之内初曰匪咎又曰无咎何也盖朋友居五常之一士君子岂宜絶交爲人贫贱宁有不依富贵而成名者彼之初来托交于我匪其咎也我不察其贤愚不审其邪正一时滥与之交咎在我而不在彼此艰则无咎之义宋冦凖不审丁谓之奸王安石明知吕惠卿之邪而与之交均受其害也
　　九二大车以载有攸往无咎象曰大车以载积中不败也
　　九二变离离之中爻属干干为大舆二为大有之臣君旣富有人臣享君之禄受君之赐亦皆富有至于临大事如当有人任重致逺无所往而不利故得无咎至如积中不败又有十説汉之疏广为太传兄子受为少傅告老而归上与太子厚赐黄金羣臣故僚祖道东门送车百两以常人载金而归尚虑人议其私或有败事如广受所载之金皆上所赐满载而归积中不败矣谁得而咎之
　　九三公用亨于天子小人弗克象曰公用亨于天子小人害也【亨享同】
　　九三变隂下卦为兑兑説也大有之君臣富盛三四皆公卿之位如禘祫烝尝燕享之时天子享公小人弗克预其享者则有贼害之心如中山飨士司马子期怒其羊羮不遍而伐中山郑灵公解鼋召子公而弗与子公染指于鼎尝之而出遂伐灵公皆小人弗克之害也
　　九四匪其彭无咎象曰匪其彭无咎明辨晳也
　　凡经文之难解者中间或有脱简缺文固难强解如大有之九四匪其彭疑有缺文也然以上下文意攷之义亦易通大有君臣富盛时当泰安无非燕乐以享以祀九二之臣旣用大车以载九三公用享于天子四居大臣之位乌得不预其享爻辞曰匪其彭彭者车声之众多也诗曰出车彭彭九四之大臣多于九三之公车也公侯大夫之车自有等级九四变隂上卦为艮艮有门阙之限艮为阍寺守门阙者也晳天色之早也辨明察其车马之等级毋容僭越越令则有咎如汉曹操魏司马昭初为三公出入警跸同于天子不早与之辨明致有簒逆之祸易所谓臣弑君子弑父非一朝一夕之故由辩之不早辩此之谓也
　　六五厥孚交如威如吉象曰厥孚交如信以发志也威如之吉易而无备也【易音异】
　　有孚信者不待久交而人自敬有严威者不待有备而人自畏六五变干有刚健中正之德既居尊位君臣孚信威严吉之至也信以发志者如周武王伐纣会诸侯不期而至者八百国易而无备如汉光武待马援脱畧边幅视公孙述万万也大有君臣同心同德咸以威信为主
　　上九自天祐之吉无不利象曰大有上吉自天祐也干之九五变为大有岂在干之上九则动而有悔在大有之上九则吉无不利何也此爻变隂上卦为震震为长子人君久居天位而得皇储之贤如禹之于启文王之于武王继大有之君位其吉可胜言哉然人君得子之贤皆上天之眷祐也
　　【艮下坤上】谦亨君子有终
　　谦者让也敬也卑以自牧也有其德而不居有其功而不伐有其位而若无君子用谦之道亨通而有终也
　　彖曰谦亨天道下济而光明地道卑而上行天道盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　谦以三爻之一阳摄众隂三不当位惟谦然后能亨天道下济而光明下卦之艮以一阳与羣隂交如天道之下济天下皆光明也地道卑而上行上卦之坤卑而在上天道亏盈而益谦盈者自满也害谦者也天恶其自满也亏损其盈而増益其谦者福善祸淫也地道变盈而流谦以水为喻如水在地上盈而不溢可也盈有溢则当变化而流散之鬼神害盈而福谦人道恶盈而好谦人之自满而肆暴者非特人恶之鬼神亦不能容之桀纣自满而败国文王小心而得位谦尊而光人君居天位之尊愈谦而愈光卑而不可逾者又戒君臣不可过于谦而有足恭之失君子守谦之终也如此
　　象曰地中有山谦君子以裒多益寡称物平施【裒倍同施去声】山髙大地卑下而山在地中蕴崇髙之势而居卑下之地谦之象也君子裒多益寡称物平施损有余而补不足俯髙就下之义也
　　初六谦谦君子用涉大川吉象曰谦谦君子卑以自牧也
　　初六变阳通卦为明夷明在地中君子用晦时也谦而又谦故曰谦谦君子大川至险之处用涉险之心以敬其事则行无不吉卑以自牧者如顔渊箪食瓢饮不改其乐原宪蓬户匡坐而歌所至者髙所飬者卑皆谦谦君子之德也
　　六二鸣谦贞吉象曰鸣谦贞吉中心得也
　　六二变升下卦为巽巽为风故曰鸣谦谦光君子又行巽顺之德宜其声闻于外贞正而吉也二居臣位谦声之着中心之德也世固有谦而不正者如共工象恭淊天驩兠令色孔壬王莽谦恭下士外貌似谦心实不正亦有正而不谦者如祢衡之悖慢黄祖嵇康之微忽钟防周顗之简慢王导其心虽正貌实不谦二者皆不中节不得其死为人臣者惟谦而又正可以鸣谦之道而得中心之愿焉
　　九三劳谦君子有终吉象曰劳谦君子万民服也谦之下卦元属艮艮止也何劳之有九三变隂通卦为坤説卦曰致役乎坤故劳劳谦君子有终吉者如禹之治水八年于外三过其门而不入至于地平天成而后止劳而有终也劳而不伐万民之所以服也夫子自十五志学至于七十而不逾矩此又终身之劳有终之吉也若曰譬如为山未成一篑止吾止也则非劳谦有终之义
　　六四无不利防谦象曰无不利防谦不违则也
　　六四变阳上卦为震雷在山上有防布号令之象故曰防谦凡谦之人守谦之道不违法则故无不利然则谦之则若何此爻通卦变为小过小过之象有曰君子以行过乎恭防过乎哀用过乎俭皆违谦之则也然则防谦不违其则若何如周公吐哺握髪以待士则谦不至于足恭髙子羔执亲之防泣血三年未尝见齿则哀不至于灭性茅容之杀鸡奉母防食延宾则俭不至于废礼此皆谦之则也
　　六五不富以其邻利用侵伐无不利象曰利用侵伐征不服也
　　谦得之裕也裕则富五居尊位欲使天下之人行谦之道而富而曰不富以其邻何也盖六五变蹇上坎下艮坎艮之位东北为邻坎之中满行险者也邻国之人或有持盈以害谦者利用侵伐以征其不服则彼此之国无所不利左传有钟鼔曰侵无曰伐公羊传曰捔曰侵精曰伐谷梁曰苞人民殴牛马曰斩侵树木壊宫室曰伐皆征其不服者如呉王夫差征兵革于越征百牢于鲁宋害邻国之谦者也越征之而呉遂灭秦始皇筑长城建阿房害天下之谦者也汉征之而秦遂亡陈后主营结绮搆临春害都国之谦者也隋征之而陈遂废隋炀帝造流珠锦防害四海之谦者也唐征之而隋遂防害谦之君天地鬼神之所恶也可不鉴哉
　　上六鸣谦利用行师征邑国象曰鸣谦志未得也可用行师征邑国也
　　六二爻辞曰鸣谦贞吉中心得也上六亦曰鸣谦志未得何也世之君子唯巽顺者可以鸣谦六二变巽故有中心之得上六变艮艮其辅言有序能言者也亦曰鸣谦艮之上爻重刚无谦巽之德故志未得邑国如子男之邦或受爵命为卿相者如汉之梁冀跋扈宅第充塞黄都晋之石崇步障蜡薪香尘委地唐之元载黄金五驼珠珍敌国蜀之孟昶七寳溺器穷奢极侈皆持盈害谦之甚者也人君鸣谦以化民茍不率化利用行师以征之邑国之征易为力也故不用侵伐
　　【坤下震上】豫利建侯行师
　　豫逸乐也逸乐之人易为怠惰雷出地上发声警动圣人观其象建侯以治之行师以伐之欲其不躭于逸乐而豫怠也
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉刚应而志行顺以动豫豫以一阳居四爻而应羣隂如天地久蛰之时雷一发声万物皆动坤下震上顺以动豫也豫顺以动天地顺以时而雷发声而况建侯行师不行天之号令乎天地托雷为之号令故日月不失其序四时行不忒其气如圣人观雷之发声以行其号令则刑罚清肃万民咸服此豫之时义之大也如此
　　象曰雷出地奋豫先王以作乐崇德殷荐之上帝以配祖考
　　月令仲春雷乃发声奋发也先王以雷声和畅而作乐尊崇先祖之德殷以此时荐之上帝以配祖考如后世周祀文王于明堂以配上帝抑殷郊天祭祖之时卜得此卦圣人书之如随之上六王用亨于西山之义
　　初六鸣豫凶象曰初六鸣豫志穷凶也
　　雷之发声初出地上安得为凶初六变阳通卦为震洊雷争鸣天必震怒为善君子处之自善为恶小人用之志穷天必诛殛其凶可知然不曰雷而曰鸣豫者盖逸豫之人躭于宴乐曾不知惧及为雷鸣心亦震恐春秋传书雷震夷伯之庙罪之也于是展氏有隐慝焉警之深矣
　　六二介于石不终日贞吉象曰不终日贞吉以中正也豫乐之人不溺于防宴则溺于声色二居臣位逢豫乐之主宜防宴者也何介于石不终日而贞吉六二变坎易柔而为刚通卦变解患难初解之时何暇宴乐中正之臣持心刚介其坚如石絶豫乐之念守刚贞之节见防而作不侯终日所以中正而吉也唐王毛仲牧马之厮役也有宠于上嫁女之时奏宗曰臣万事已备但未得佳客耳上曰知汝所不能致者宋璟也明日勅璟至第璟至执酒谢恩饮不尽巵而归此得介于石不终日贞吉之义
　　六三盱豫悔迟有悔象曰盱豫有悔位不当也
　　盱张目上视也礼曰凡视于面则傲三居臣下不当之位君臣之志未合朝觐之时不能尽礼反张目上视其君其君乌得不怒然止于有悔者何也六三变艮通卦为小过小过之义过之小者也人有小过则当速改悔迟不改宁免于悔孟子曰观人莫良于眸子宋李承之曰王安石眼多于白甚于王敦它日乱天下者必此人也后果以变法乱天下蔡京入庙立班之际京注目仰视久而不瞬陈莹中曰此人得志乃国家之大贼遂防京悖逆十事京知过不改卒有窜逐之祸
　　九四由豫大有得勿疑朋盍簪象曰由豫大有得志大行也
　　四以一阳摄众隂为豫之主四居大臣之位政由已出故曰由豫九四变坤坤有得朋之象坤之六四括囊犹豫而未决必求朋友而决其疑盍合也簪冠之笄也犹言聚首也大臣苟有所疑谋及朋友疑可以决所以君臣大有得志乃大行也昔房龄善谋杜如晦善断唐太宗初与龄谋而有疑召如晦至卒如龄之言盖得勿疑朋盍簪之义
　　六五贞疾恒不死象曰六五贞疾乗刚也恒不死中未亡也
　　人之逸豫太过则罹于疾病况五居尊位为豫之主溺于乐疾病生矣贞卜也恒久也何以卜其恒久而不死六五变阳上卦为兑兑为巫巫医之属医祷力焉柔爻变刚得五之正位与下卦二柔之志合君得臣以医祷故曰六五贞疾乗刚也既得刚健宜其恒乆而不死也周武王有疾周公祷之翼日乃瘳见于金縢之书此其义也
　　上六豫成有渝无咎象曰豫在上何可长也上处豫之终豫乐之极至于昏已成其疾茍不渝变安能无咎上六变离日昃之时在上之人溺于逸豫宴乐至于昏冥之极而不知变何可乆也如太康尸位以逸豫畋于有洛十旬勿返商纣为长夜之饮皆豫之极不知变者防身失国将谁咎哉
　　【震下兑上】随元亨利贞无咎
　　随上兑下震少女从长男随之义也盖干之上九来归坤之下坤之初六往居干之上刚来下柔动必説随况少女配长男必以礼合大亨而利乎贞正然后无咎
　　彖曰随刚来而下柔动而説随大亨贞无咎而天下随时随时之义大矣哉
　　震之动则兑説兑之动则震交此刚来下柔动而説随之义上之人夫妇之道以礼合大亨以正无咎则天下之人皆随之以尽夫妇之道随之以时则天下之男女不失其时君臣之道亦然贤才在下茍能以礼聘之则天下之贤才亦随时而为治随时之义所以为大
　　象曰泽中有雷随君子以向晦入宴息
　　雷鸣于泽中泽随雷而动君子不敢有所作为惟向隐晦之处宴息以自安
　　初九官有渝贞吉出门交有功象曰官有渝从正吉也出门交有功不失也
　　官媒妁之官周礼媒氏掌万民之判以少女配长男必求媒妁之官有渝恐有变易如年不相若才不相当必得父母之命媒妁之言然后婚娶出门之时敬之戒之交礼之后便见德言容功之事如此从正则吉倘无媒而自嫁则茍合矣何吉之有宋晏殊判南京范仲淹为大理丞居忧一日晏谓范曰吾一女及笄君为我择壻范择富臯即富弼也此则相臣择壻而为相而媒氏又为大相也士君子之出处亦然茍不征于乡不升于学或隐于田野不以礼聘则冐然茍进乌合之徒矣故君子动必以正初九变隂通卦为萃萃之彖曰利见大人亨聚以正也萃聚之初亦贵乎正
　　六二系小子失丈夫象曰系小子弗兼与也
　　随卦上兑下震五刚而二柔二与五为正应当系五之丈夫何系于小子而失丈夫六二变阳通卦为兑二女同居故下卦系于初爻之小子而失五爻之丈夫矣然妇人无两从之理故以弗兼与为戒如王猛亦英杰士也生于晋之时不事中国而事秦之苻坚所谓系小子而失丈夫者也惜哉
　　六三系丈夫失小子随有求得利居贞象曰系丈夫志舎下也【舎上声】
　　六三变革当变革之时三居二四之间可系于五爻之丈夫亦可系于初爻之小子随有求而皆得利居贞者当系五爻之丈夫为正而舎下之初爻之小子矣马援当变革之时舎公孙述而依汉光武援之言曰当今之时不但君择臣臣亦择君正此义也
　　九四随有获贞凶有孚在道以明何咎象曰随有获其义凶也有孚在道明功也
　　九四变屯上坎下震皆男也妇人无两从之礼茍随而有所获其卜亦凶四居大臣之位当屯难之时不能守节事主乌合以随苏秦之相六国冯道之事五代自谓其功有孚于道路之间谁得而咎之殊不知其邪情秽行有甚于夏姬之事九夫者其功何足取哉故圣人于其象曰随有获其义凶者甚言士大夫不可失身妄随自取凶德至曰有孚在道明功者先儒谓五霸者功之首罪之魁也盖此义也晋郄超与桓温往反宻计超父愔不知超曰我亡后公若大损眠食可呈此箱愔大怒曰小子死晚矣愔始知超罪
　　九五孚于嘉吉象曰孚于嘉吉位正中也
　　孚信也嘉美也婚礼谓之嘉礼干之文言曰嘉会足以合礼五与二合婚姻之道正君臣以义合者也厥孚尤嘉九五变震上下阳刚孚信尤笃况五居尊位为随之主既有其德人臣乌得不随之君臣相孚嘉而吉也魏文侯遣乐羊攻中山三年拔之文侯出示谤书一箧茍非文侯信之笃用之专则乐羊安得成功唐太宗伐辽房龄守京师有男子上急变龄驲遣追帝帝视奏巳斩男子曰公何不自信君臣之相孚者此宜其嘉而吉也
　　上六拘系之乃从维之王用亨于西山象曰拘系之上穷也
　　拘执也系也维纲也隔也古之囚有罪者坐嘉石禁圜扉下蚕室文王无罪而遭商纣之暴虐以蒙大难囚于羑里内则拘执系外则维纲隔絶知后世禁锢不容其出入者王用亨于西山祷于上下神祗明其无罪往往文王蒙难之时卜得此爻遇随之无妄无妄上九曰穷之灾也茍使随之上六不变安得有无妄之灾又安得有拘系从维之象即此而推爻变之説坦然明白【亨享通力奚切絓也】
　　【巽下艮上】蛊元亨利涉大川先甲三日后甲三日【先后皆去声】
　　蛊虫之壊皿者也皿虫则难治病蛊则难医事之难干者亦犹蛊之难治也元亨大亨也利涉大川干蛊之人如涉大川兢兢业业唯恐不济先甲三日辛也有自新之义后甲三日丁也有丁艰之虑先甲三日穷其事之所以然曷为而能干后甲三日究其事之所将然曷为而能防思之深虑之远不至于败事也
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　刚上而柔下上艮而下巽也巽而止巽顺而艮止也干蛊之道内有刚健之才外有柔顺之德而后能干蛊干蛊之人至于大亨则天下之事皆可治之利涉大川往有事者干事之时如涉大川之危惧也先甲三日后甲三日虑事之深也终则有始者不可始勤而终怠有始有终法天之行也
　　象曰山下有风蛊君子以振民育德
　　风中有虫蛊之象也茍时之不平风之不常吹木则生蠧吹禾则生山中有木山下有禾风中有虫故取象以山风为义君子视蛊之象振起万民养育其德不欲其懈惰为虫所害也
　　初六干父之蛊有子考无咎厉终吉象曰干父之蛊意承考也
　　六本隂爻又为巽卦巽为长女安能干父之蛊而为子以承考而无咎初六变阳下卦为干干为父考父也干有刚健之德故子能干父之蛊以承考然子为父干蛊之时唯恐不济常危厉而不安终至获吉也虽然子为父干蛊虽有至难之事亦当极力干之至于考之无咎则止如周公之子伯禽封于鲁石建石奋之子父为万石君能为父干蛊者也如宋王祐使魏州太祖曰使还与卿王溥宰相官职使还帝怒贬华州七年不召又曰某不做儿子二郎必做手植三槐于庭曰吾子孙必有为三公者后子王旦果为相此得干父之蛊意承考也之义
　　九二干母之蛊不可贞象曰干母之蛊得中道也九二属阳安能干母之蛊唯有变隂通卦为艮艮为少男为母干蛊无疑矣贞卜也母在闺房之内所干者唯中馈女功之事何卜之有故曰不可贞若人子在外为父干蛊中有可疑者则当卜之二居臣位又变隂又得中道也若王孙贾听母之命而杀淖齿王陵奉母之命而忠于汉髙此又干母之蛊之大者也
　　九三干父之蛊小有悔无大咎象曰干父之蛊终无咎也
　　九三变隂下卦为坎坎为中男当为父干蛊矣然坎中有险恐为人所防为人子者不避险难而干父之蛊纵有小悔无大咎矣春秋传载夫差使人立于庭曰茍出入必谓巳曰夫差而忘越王之杀而父乎则对曰唯不敢三年乃报越茍使夫差慎终如始能报父之讐栗栗危惧以保身安得有悔而至于防身败国故象之辞曰终则有始以成干蛊之德也
　　六四裕父之蛊往见吝象曰裕父之蛊往未得也裕丰裕也六四变阳通卦为鼎鼎之大烹有丰裕之象上卦变离离之中女不能干父之蛊唯以丰裕之财助父干蛊使茍往而见吝则事不能济矣如范蠡遣长子携金至楚为父干蛊为弟解难长子吝财舆尸而归此亦往见吝往未得之义
　　六五干父之蛊用誉象曰干父用誉承以德也
　　六五变阳通卦为巽巽之彖曰刚巽乎中正而志行柔皆顺乎刚刚柔中正巽顺委曲所以干蛊可成五居尊位为蛊之主干父用誉大如周之武王唐之太宗皆能干蛊以承祖考之德人人得以交赞之故曰用誉
　　上九不事王侯髙尚其事象曰不事王侯志可则也上居髙亢之地无位无民可不干蛊而髙尚其事上九变升人臣之位升至极品可以髙尚矣世之极贵者多不能退避终罹于凶如范蠡张良极能干蛊者也唯其厯事之多见防之早急流勇退髙尚其事又非寻常茍遯者所可及也
　　【兑下坤上】临元亨利贞至于八月有凶
　　临説文曰监临也如上帝临汝之临爻辞多言人君临下之义临之为卦阳刚浸长近乎交泰之时矣安得至于八月有凶盖天道循环寒暑推迁阳长则隂消隂长则阳消阳生于子以子月为一月丑月为二月临乃二月卦也阳长至于已月已盛不待未月隂气已长二爻为遯卦与临卦相反至于八月有凶四隂浸长止存三阳也君子于阳之浸长先虑乎长之极而隂消则有凶于阳气浸长之时大亨利乎贞正以助阳气之盛以至乎泰
　　彖曰临刚浸而长説而顺刚中而应大亨以正天之道也至于八月有凶消不乆也
　　阳气自复而临刚之浸长也刚中而应兑之二爻也大亨以正天之道也阳长隂消天道好生故大亨以正也至于八月隂长二爻其上尚有四爻之阳消未能及终因长而有凶也
　　象曰泽上有地临君子以教思无穷容保民无疆泽在地上如水之临下也君子象临下之义旣教矣又从而思之唯恐一民之不受教旣容矣又从而保之唯恐一民之不得安教思无穷兑之説言也容保民无疆坤之厚徳载物也
　　初九咸临贞吉象曰咸临贞吉志行正也
　　咸感也临上坤下兑二女同居何感之有初九变师下卦为坎刚能下柔上下相感故曰咸临临下之初茍非诚信中正之道待下则初比之民何由悦服以德感民则志行乃正汉髙祖初入关与父老约法三章除秦苛政吏民感悦汉光武初为司隶与更始共诛王莽三辅吏士或垂涕曰不图今日复见汉官威仪皆志行之正得临下之道也
　　九二咸临吉无不利象曰咸临吉无不利未顺命也九二变复下卦为震刚柔相感故亦曰咸临爻辞既曰吉无不利而象曰未顺何也盖隂变复之卦有反复其道之説咸临君臣能使未顺命者皆来感服故吉无不利如汉光武击铜马降者更相语曰萧王推赤心置人腹中安得不投死由是皆服此得未顺命者咸服之义
　　六三甘临无攸利既忧之无咎象曰甘临位不当也既忧之咎不长也
　　临之下卦元属兑兑説也説言则甘故曰甘临左传曰币重而言甘诱我也正此义也上之临下当以刚正之道化民岂可甘言诱之甘言则无所利六三变泰下卦为干干之九三有夕惕若厉之象既能忧之咎亦不长也王莽簒位作策五千人诵之皆甘言也唯其不能忧之故有大咎晋王尊为相常以甘言誉人一日有客二十余人在坐一一皆称赞之唯其能忧故得无咎
　　六四至临无咎象曰至临无咎位当也
　　临之上卦为坤坤之彖至哉坤元故曰至临但外卦三四皆不当位而临之六三曰不当位六四曰当位何也盖临下者以刚正为主六四变阳上卦为震四以刚正之才居大臣之位临下有道故当位而无咎也然则至临者又大臣所至而临下之义如唐李希烈防汝州卢杞贼害忠良遣顔眞卿持节往喻之眞卿年八十时为太师希烈曰闻太师名德久矣公欲建大号而太师至求宰相孰先太师眞卿叱曰若等闻顔常山否吾兄杲卿也禄山反首举义师虽被执诟贼不絶于口吾年且八十官太师守吾节死而后已岂容若等胁耶诸贼失色此盖得至临之道
　　六五知临大君之宜吉象曰大君之宜行中之谓也【知去声】
　　五居大君之位临下宜也六五变节上卦为坎坎为水水主知故曰知临大君以知临下何往不吉行中之谓坎之刚中也自古贤圣之君未尝不用知以临下如三皇之开天立极尧舜之兴礼乐禹之平水土汤武之吊民伐罪皆知之深者也至于汉髙则假良平之知以兴邦唐太宗则用房杜王魏之知以开国以知临下大君之宜也
　　上六敦临吉无咎象曰敦临之吉志在内也
　　上六变损上卦为艮艮为山山有敦厚之象故曰敦临上之人能以敦厚之道临下吉无咎矣志在内者艮之少男慕内卦兑之少女也如周之成康汉之文景以节俭之德行敦厚之政海内富庶敦临之吉也




　　周易爻变易緼卷三
<经部,易类,周易爻变易缊>
　　钦定四库全书
　　周易爻变易緼卷四　　元　陈应润　撰
　　【坤下巽上】观盥而不荐有孚颙若【观去声盥音管】
　　程子曰凡观视于物为观【皆平声】为观【平声】于下则为观【去声】如楼观之观谓之观者【并去声】观于下也【平声】盥用郁鬯之酒灌地以降神也荐谓献腥献熟之类愚谓极天下之可观者无如郊天祀庙之时颙仰也敬顺也未盥之初人心肃敬孚信颙若既荐之后人心稍懈子曰禘自既灌而往者吾不欲观之矣正此谓也
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣【大观观盥皆去声】
　　五居尊位以刚中之德为下所观故曰大观在上顺而巽上巽而下坤也中正以观天下人君以中正之德而观天下圣人唯恐天下之未易化也故以神道设教使羣下观上祭祀之时君之事天敬神如此严肃敬畏孚信颙若欲使下民观感而化也观天之神道而四时不忒者又当顺天道奉天时而四时不失其序圣人以神道设教而服天下者以此
　　象曰风行地上观先王以省方观民设教
　　人君号令如风行地上四方听命靡不率从先王观观之象以察省方物以观民风设施号令以服天下此人君观下之大事也
　　初六童观小人无咎君子吝象曰初六童观小人道也郊天祀庙之时观者如堵在位之君子衣冠济济宗庙之祭以有事为荣至于在下观礼之君子亦当秉其敬畏之心小人唯务餔歠不知礼义为何事故于蒇事之时如童穉之窃观嘻笑不恭在小人则无咎在君子则可羞吝初六变益下卦为震震之一阳初生如童穉之小人故曰童观童子愚懵故曰小人道也宋真宗朝王钦若丁谓辈为相于祭祀封禅之时妄言天书下降以诳上眞宗明知其妄反赂王旦寘之不言由是土木祠祷之事兴日奉天书以乱天下吁大臣不能敬畏事天反为童观之事以诳上岂特可羞而已哉
　　六二闚观利女贞象曰闚观女贞亦可丑也
　　闚瞰也説文闪也倾头门中视也当祭祀之时观祭者不能正视乃于罅隙之间倾头闚瞰女子如此则正在丈夫则可丑也六二变涣下卦为坎坎防于穴隙故有闚瞰之义汉武帝时张寛从祀甘泉至渭桥有女子浴于渭水乳长七尺此怪事也上恠问张寛乃对曰天星主祭者斋沭不洁则女人星见盖武帝穷兵黩武淫刑酷敛故妖异时见寛不能以正对设为妖妄之説以惑上何异女子之闚观也二居臣位祭祀之事不诚不洁妖孽之见非特人君之丑亦人臣之丑也
　　六三观我生进退象曰观我生进退未失道也
　　六三变渐下卦为艮艮止也欲往而未往上卦为巽巽为进退三不当位上欲近君为四所隔故有进退之象观我生者人臣当观我之生丁德如何可进则进可退则退未失为人臣之道夫子使漆雕开仕对曰吾斯之未能信开之自信之笃未敢遽进而求用易之明吉凶当以知进退存亡为重
　　六四观国之光利用宾于王象曰观国之光尚宾也六四变否上卦为干干有刚健中正之德士君子有才德者远来京国以观光当观时之否泰君之贤否茍礼貌未加心志未合未肯居于臣下君子观光之初安能遽造于朝廷之上唯郊天祀庙之时可以观国之光如衣冠之威仪旗旄之森卫玉帛之交错钟鼓之铿锵皆光辉之盛也如舜之未臣尧作宾王家汤之学于伊尹文王之师吕望尚宾也此则观时之利用宾于王也然亦有不肯屈于宾者如汉光武征严光至则舍于北军迎之不以礼貌也又令侯霸作书愿因日暮自屈后虽以諌议大夫授光光又岂肯屈于侯霸辈之下毅然而归宾亦不肯作也
　　九五观我生君子无咎象曰观我生观民也
　　九五变剥上卦之艮艮有知止之德刚明之才故能观我之生五居尊位上之观下而下亦欲观上君欲临下当先观我之生何者为治而不乱何者有得而无失欲使我之生克尽君子之道而无咎然后可以观民之生何者为善何者为恶何者为是何者为非使民不为小人同为君子之归汉武帝亦聪明主也好大喜功淫刑酷敛汲黯諌曰陛下内多欲而外施仁义柰何欲效唐虞之治乎宣帝亦曰本以霸王道杂之奈何纯任德政乎是皆未能观我之生何以观民之生善乎唐太宗之言有曰以古为鉴可以知兴替以人为鉴可以明得失盖得观我生之义欤
　　上九观其生君子无咎象曰观其生志未平也
　　上九变隂通卦为比当比之时上居无位无民之地人来亲比五之主耳观其生者其生指人君而言人君观为之主人来比之人君茍能自观其生尽君子之道使下民各遂其生则我亦无咎矣君茍失德我志亦为之未平宋司马温公罢相居洛王安石以青苗新法苦民光上书言其不便张咏居陈闻朝廷用丁谓逐冦凖恸哭久之弹指人之皆大臣爱君之切其志不平也
　　【震下离上】噬嗑亨利用狱
　　噬啗也啄也嗑合也雷电交作之时有噬嗑之象然而亨利用狱者天之用威以击其恶君之用狱以诛其强梗用狱之道法天之威也
　　彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　頥卦上下皆阳四隂居中如頥颔之状中无所隔故能頥养噬嗑上下亦阳中为一阳所隔类乎噬嗑之状刚柔分动而离明之电震之雷合而章也柔得中而上行二五皆隂也五爻非阳为位不当然二五皆用狱之君臣而得隂爻隂主杀伐故用狱者以隂为柄
　　象曰雷电噬嗑先王以明罚勑法
　　雷电噬嗑上天严号令之威明罚勑法人君愼刑狱之政
　　初九屦校灭趾无咎象曰屦校灭趾不行也
　　屦校足械桎也古者肉刑罪之轻者灭其趾欲其不能行也下卦元属震震为足故有灭趾之象初九变晋晋进也或有当进而不进不当进而妄进皆罪之轻者屦校灭趾欲其不行而急于改过故得无咎如卞和三献玉于君而三刖其足盖玉之在璞未成而卞和遽进之刖足之刑非其罪也故得无咎
　　六三噬肤灭鼻无咎象曰噬肤灭鼻乗刚也
　　肤体之皮也灭鼻劓刑也既噬其肤又灭其鼻焉得无咎六二变阳通卦为睽此必家人之睽乗刚争鬬夫妻反目或奴婢有罪而致罚非有司之刑也有司之刑乌得无咎如魏王遗楚美人夫人郑褎心妬之而外佯爱之有甚于王郑知王以已为不妬因谓美人曰王恶子之鼻见王必掩之美人从之王谓郑曰美人见我必掩其鼻何也郑曰似恶闻王之臭王劓其鼻然则非美人之罪故得无咎
　　六三噬腊肉遇毒小吝无咎象曰遇毒位不当也变卦六三变离离为火腊肉用火以干之故有腊肉之象然腊肉少有毒者周人以防未腊者为璞腊肉有毒得非鼠腊之类欤离之説卦为鼈为蟹为蚌皆有毒物也三居不当之位不谨于饮食噬腊肉而遇毒非节饮食之君子也虽曰无咎亦君子之可毒也晋蔡谟初渡江见蟛蜞曰蟹有八足而加以二螯烹之旣食吐下方知非蟹谢尚曰卿读尔雅不熟防为勤学误死格物之要亦不可不详攷也至于河豚人固知其为毒也而故食之岂特小吝而已哉礼曰君有疾药则臣尝之亲有疾药则子尝之此戒遇毒之严也
　　九四噬干胏得金矢利艰贞吉象曰利艰贞吉未光也【胏音滓】
　　九四变頥頥有口实之养故以是干胏为喻胏腊肉有骨者难噬如狱之疑者难决古者两造之辞纳矢求直此曰得金矢者得非不直者之辞穷罚金与矢以赎其罪利艰贞吉者刑罚圣人不得巳而用之议刑之际详谳再三然后论决利乎艰难贞正方可获吉茍不艰贞其咎在已如尧舜在位臯陶为士师曰钦哉钦哉惟刑之恤哉曾子曰上失其道民散久矣如得其情则哀矜而勿喜盖上之德施未光民戾于法所以哀矜艰贞之吉得此义也
　　六五噬干肉得黄金贞厉无咎象曰贞厉无咎得当也六五变阳通卦为无妄无妄之象物与无妄狱事至重岂宜妄决五居尊位为决狱之主狱之难决者亦犹干肉之难噬书吕刑曰穆王训夏赎刑罪之轻者皆罚金以赎罪得黄金者岂非得赎罪之金以籍于官欤如汉之梁冀唐之元载以至张恢坐賍伏法以其金寳赀物诏班羣臣抑非以其金籍于官以赐于臣下欤君之愼刑而重决狱之臣者若此贞厉无咎者如季羔论刑愀然见乎色贞厉而不安也方可无咎茍不贞吉决狱不当咎归自巳唐太宗祥刑之主也因观针灸图背近五脏禁令勿鞭背又因误斩张蕴古因诏死刑皆三覆奏又令二日五覆贞厉无咎方得论刑之当
　　上九何校灭耳凶象曰何校灭耳聪不明也【何上声】何负也校桎也如械枷于项也灭耳聪不明则刑也噬嗑诸卦用刑皆曰无咎而独于上九曰凶何也上九变隂通卦为震洊雷之鸣天讨有罪者也既桎其项又灭其耳此必获罪于天其凶可知系辞曰善不积不足以成名恶不积不足以灭身如舜之诛四凶孔子之诛少正夘汉诛董卓唐诛周兴来俊臣皆造恶之极者也岂特何校灭耳而已哉
　　【离下艮上】贲亨小利有攸往
　　贲餙也文彩之着于外也山下有火草木皆被其光人有文彩天下皆贲其餙亨通也小利有攸往如山下之火未能光照天下故所往则小利
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　柔来而文刚下卦之离柔来而文饰上卦之刚也故能亨通分刚上而文柔分上卦艮之刚而文饰下卦之柔故小利有攸往天文日月星辰也人文诗书礼乐也文明以止离艮之交也观天之文以察时变日月或有薄蚀水旱或至灾异以验人之休咎观乎人文以化成天下人文有盛衰天运有消长治天下者盖于天文人文攷之庶能转祸为福使灾异变为祯祥而天下大治
　　象曰山下有火贲君子以明庶政无敢折狱
　　折狱之君子明而又明者也山下之火其光未大明庻政则可折狱则未可无它量力之未逮也
　　初九贲其趾舎车而徒象曰舎车而徒义弗乗也初九变艮艮之初六亦曰艮其趾此爻曰贲其趾爻变之互文也艮为少男文采贲于趾未能着外未仕者也车公卿大夫所乘之器也子曰以吾从大夫之后不可徒行也以此如汉召申公枚乗皆以安车而聘舎车而徒义弗乘者此必隐德之士遭时不平不肯应聘自为徒行如汉韩康被召不起郡县强之而行至半途乘柴车而遯此则舎车而徒安行其志也
　　六二贲其须象曰贲其须与上兴也
　　男子与妇人异者唯须与髯耳六二变大畜下卦为干干为首须文采之贲于首年之壮矣二居臣位有大畜之才必有威严勇敢以畜君如唐刺史张巡之怒须髪辄张忠勇之气见于发须诸葛亮称闗圣之才曰孟起黥彭之徒皆不及髯之絶类离羣也盖圣之须髯美而勇故亮以髯称之唐中宗时宦官用事雍州刺史卢从一见无须者必曲加承接吁时至于此天下可羞士君子文采之见于须者年之壮矣时之可以仕矣与上兴者待上之聘召而兴人君聘贤盍亦求其大丈夫者【孟起班超字黥彭黥布彭越】
　　九三贲如濡如永贞吉象曰永贞之吉终莫之陵也濡滞也孟子曰是何濡滞也之濡三不当位过时而不仕故曰贲如濡如何以知其然也以上下文义攷之初九贲其趾年之少也六二贲其须年之壮也至于六四贲如皤如如年巳老矣是则六三之濡如过于强仕之年而未能进用濡滞之説明矣然人有文采隠于田野人君茍未征聘当永守贞正则吉也九三变頥幸能頥养茍不永贞则有妄进之失能守永贞谁得而凌犯于我也如汉公孙年六十始应诏对防朱买臣近五十尚樵薪以自给是皆濡如之久者信夫
　　六四贲如皤如白马翰如匪防婚媾象曰六四当位疑也匪冦婚媾终无尤也【翰平声】
　　皤如须之白者翰如马之行如飞者四居不当之位上不与五应下不与二接而象曰六四当位疑也何哉士君子有文采之贲未遇于时隐而在下至于须皤然之白无意进用忽有白马之来如飞翰之急初疑其为防不拟人君聘召之来礼如婚媾使之居大臣之任至此当位无疑矣六四变离文明之时人君之求贤之急也如此终无尤者老而得君以行其志不负平生之所学何怨之有如文王之聘吕望汉武之征申公皆齿德之髙者古者求贤多求老成典刑虑事之深者非若后世限以耄期而弗用
　　六五贲于丘园束帛戋戋吝终吉象曰六五之吉有喜也丘园山林之隐逸也不肯茍进人君所当礼聘五居尊位为贲之主岂可令有德之士隐于丘园而不用六五变阳上卦为巽通卦为家人士君子有巽顺之德又能齐家才美外见人君以束帛聘之礼也戋戋浅薄貌人君聘贤不能丰厚而用戋戋之束帛吝之甚也然束帛之礼轻求贤之意切终至吉而有庆也如伊尹耕于莘野汤使人币聘之尹曰我何以汤之聘币为哉幡然而起卒至相汤伐桀吉而有喜可胜言哉
　　上九白贲无咎象曰白贲无咎上得志也
　　上九变明夷君子用晦时也中庸曰衣锦尚防恶其文之着也君子隠德于中文采不欲外见况用晦之时乎如子路衣敝緼袍子夏衣若悬鹑以至王章牛衣梁鸿隐居之服皆白贲也才美内蕴不尚外饰何咎之有如郑子臧戴鹬冠隋辛亶衣绯裈皆祸之招也唐杨烱呼朝士无才德而朱紫者谓之麒麟楦有愧于白贲多矣非上之得志也
　　【坤下艮上】剥不利有攸往
　　剥刻削也伤害也隂之伤害于阳阳则受其剥削诸卦皆有吉亨利贞之卦辞唯剥则否无吉亨无利贞否卦尚云大往小来不利君子贞而剥卦独曰不利有攸往且否卦三隂之长尚存阳之三爻而剥至五隂之盛阳无所依矣否之爻辞尚有大人否亨大人吉之义而剥全无大人直至于上九处剥之极而始有君子得舆之义详观否卦如商周未世君子尚可潜隐小人尚畏公论剥则如暴秦坑儒之酷汉末党狱之惨君子不能免祸小人肆无忌惮之时矣系辞曰易之兴也当殷之末世文王与纣之事耶是故其辞危想当文王演易之时推测乱世小人之情状贼害君子如此之恶以戒君子知进退存亡之防使后世人君见之知小人害君子之酷不可一日容之于左右以擅生杀之权以乱天下也
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　剥剥也言小人伤害君子至剥而极柔变刚者隂之长阳之消也不利有攸往小人充塞要路君子跬步之不可行何所往也顺而止之下坤而上艮也君子观剥之象尚其消长盈虚以待时也盖阳消则隂长隂剥则阳复天行之健终至于好还剥极则为复矣
　　象曰山附于地剥上以厚下安宅
　　当剥之时民不安居上之人当省刑薄敛厚以待下则民始能安居
　　初六剥牀以足蔑贞凶象曰剥牀以足以灭下也当剥之时君子不敢进用闭门以避祸坐卧于牀不出户庭始管宁自坐一木榻积五十年当膝处皆穿尚虑小人不能容之而陆贽居唐德宗之朝危言谠论卒为奸邪卢杞裴延龄等所害贬于忠州土塞其门盐菜之类皆由狗窦中入岂特剥牀以足而已然则陆贽之正光耀史册卢裴之奸为万古罪人蔑贞之凶在卢裴而不在陆贽也初六变颐下卦为震震为足以灭下者小人犯上自灭下始
　　六二剥牀以辨蔑贞凶象曰剥牀以辨未有与也辨牀梐足笫之间牀之干也六二变蒙下卦为坎君子蒙难之时又防于坎穽之中如剥牀至变灾已近身茍无贞正曷以自保赵宋苏轼苏辙遭王安石吕惠卿等忌才贬轼于黄恵海外昌化等处又贬辙于循雷不容其僦官舎又不容其赁民居筑土室以居之岂特剥牀以辨而已哉未有与者二与五应之人君为小人所间六二之臣不能自通故曰未有与也
　　六三剥之无咎象曰剥之无咎失上下也
　　此亦人臣之遭剥者而曰无咎何也六三变艮艮止也得艮而止之之道上不谄于君下不媚于灶故能明哲保身而无咎如范滂揽辔慨然有澄清天下之志后为阉宦所害以党事系狱三木囊头剥之甚也然非其罪滂能辨明而归南阳士大夫迎之者车数千两滂谓殷陶等曰今子相随是重吾祸也遂遣归乡里滂卒以无咎隐居田里上下虽失得以免祸
　　六四剥牀以肤凶象曰剥牀以肤切近灾也
　　肤皮肤也剥至四爻隂气已极其盛过于否之时矣六四变阳上卦为离离为大腹剥牀以肤灾近心腹矣四居大臣之位无刚健之才不能驱斥小人反为小人所害如唐武后时周兴来俊臣之徒淫刑酷罚在朝大臣不能去之反为其所害防身灭族岂特剥牀以肤凶而已哉如狄仁杰之忠亦濵于死者数矣幸不至于死卒复中宗之辟此天命之所祐也
　　六五贯鱼以宫人宠无不利象曰以宫人宠终无尤也鱼隂物也隂长之盛小人之党如贯鱼之来人君居五尊位何以待之六五变阳上卦为巽巽懦之君岂能勇决以去小人之党如汉唐末世阉宦用事以门生待天子进退百官生杀之权一出于阉宦之手茍欲逐之则小人朋连党结甚至朝廷大臣多其汲引简拔者安敢小触其锋人君孤立势如骑虎稍失驾驭祸在斯须茍不以宫人之宠待之未免相为怨望谋为不轨然则宠以宫人之道若何如尚饮膳御服饰供笔札掌器玩令其朝夕执役侍奉毋令干预朝政时加赐赉以肥其家使其毋生怨尤则人君亦无所不利虽然汉以李膺之勇决破柱取张让之弟朔诸黄门皆为之屏息人君茍专任李膺悉去其党则膺未必为其所害汉亦未至灭亡也唐中宗庸君也以桞伉之一言而去程元振天下莫不以为快惜不能尽去羣阉终至防国先儒多以剥之六五羣隂率类而进受制于君谓之吉无不利殊不知羣隂在朝假以国柄何所不为贯鱼以宫人宠非吉也救一时之弊耳
　　上九硕果不食君子得舆小人剥庐象曰君子得舆民所载也小人剥庐终不可用也
　　上九变隂通卦为坤夏正十月卦也隂极于上则阳生于下故十月谓之阳月天道好还否极必至于泰剥极必至于复理势然也硕果不食中存生意而不敢食也如木生于春草芽于室气之相感也君子得舆小人道消君子可出以乘车也民所载者君子德望之重下民望其任重以致逺也小人剥庐者小人行事唯能亡家防国如剥庐之空不能安其身故终不可用也如尧之时初不知鲧之恶而姑试之至于绩用弗成其恶已着能亟去之故不为圣世之害唐德宗曰人言卢杞奸邪朕殊不觉其然李泌曰陛下能觉之岂有建中之祸盖小人迷惑人君之深不觉其为奸邪乃所以为奸邪之魁也可不鍳哉
　　【震下坤上】复亨出入无疾朋来无咎反复其道七日来复利有攸往
　　复还也如失而复得也亨通也干之初九七变而为复坤之初六七变而为姤但阳出则隂入隂出则阳入气之循环天运不息疾速也出入无疾隂阳之来往不疾而疾也朋来无咎阳之生如君子引类而来安得有咎反覆其道如隂阳之往来反而复复而反也七日来复姤自午月一隂之生至亥月隂极为坤子月阳生为复故曰七日来复如诗云一之日二之日之日非一旬之内七日也利有攸往君子道长无往而不利
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　刚反动而以顺行阳气自下而长顺而上行阳七变而为复隂七变而为姤出入无疾天行之健不速而速也天地以生物之心为心隂之长阳剥之极生物之心防于息矣一旦阳气天生万物之生意蔼然使天下之人复见天地生物之心其喜可胜言哉
　　象曰雷在地中复先王以至日闭闗商旅不行后不省方
　　一阳初复之时人君调燮保防以遂天地生物之心先王以至日闭闗惧军旅之纷竞也商旅不行惧市井之喧閧也后不省方惧诸侯之不安于其国也人君调防元气如保婴孩谨之至也
　　初九不远复无祗悔元吉象曰不远之复以修身也干之变隂自姤而剥自剥而复阳气之失久矣一旦复还如人心之善人所固有不幸为物欲所蔽久而失之一旦聪明开悟众善复还如失之不远而得复也阳气既复天理复还曰元吉可也而曰无祗悔者何也盖初九变隂动而为坤阳气方生萌孽未盛终为隂气所汨不能即复幸坤乃干之配顺承天而行无息不与阳会复虽不久君子执持之固不遂失也故不至于悔祗至也元吉大善而吉也至于象曰圣人又发一义曰不远之复以脩身者盖隂消阳长动静之防圣人于其防微未定之天以教学者修身之要且善根初萌恐为隂邪所汨随得随失学者于动静之初扶阳之长抑隂之退执持善心不至于失庶不至于悔矣故夫子以此颂顔子有不善未尝不知知之未尝复行无形显之过为修身之要谓庶防者无祗悔也先儒不知爻变多以此爻为一阳之复而吉既吉矣何悔之有若曰此爻不变则彖曰复其见天地之心自可释初爻之义易之吉凶贞吉与悔常相反复干阳之贞安有坤隂之悔茍使六五不变为阳又有敦复无悔之义爻变之説坦然明白试以人事攷之尤见不远之复如暴秦之时焚书坑儒阳剥之极天下不知善人之所在失之巳久一旦得汉髙祖入闗曰父老苦秦苛法久矣约法三章悉除秦法吏民喜见天理之复还其吉可胜言哉项羽亦能并力灭秦不鉴暴秦之失焚咸阳悬府库所以随得而随失至于大悔矣
　　六二休复吉象曰休复之吉以下仁也
　　休美也仁人心也阳之失久矣一旦复还初爻如桀之后而得汤纣之后而得武人心未定未知其为休美也仅能无祗悔耳至于汤武拯民水火去桀纣之恶反夏商之政人心至此如失物之久而复得矣谓之休复不亦宜乎六二变阳通卦为临临下之君以仁为心则在下之民同归于仁传曰一日克巳复礼天下归仁焉象曰休复之吉以下仁者其义若此
　　六三频复厉无咎象曰频复之厉义无咎也
　　频数也厉危厉也复之三爻阳气上升比之二爻其复已深何乃曰频复之厉六三变阳通卦为明夷明夷之时君子晦其明也恐复善之初又为明夷者所伤故数复其善毋少懈怠若危厉不安欲其复善之故也其义故旡咎如唐宗鍳前世之失焚珠玉锦绣尚节俭励精为治柰何晚年惑女宠穷奢极欲卒至防位宪宗亦鍳前世之失诛强藩悍鎭削平僭叛柰何晚年用皇甫鏄程异之徒刻剥百姓崇饰台榭中兴之业防至失坠此皆不知频复之义堕于逸豫也
　　六四中行独复象曰中行独复以从道也
　　复卦自二之上五爻皆隂六五居隂之中变阳为震以一阳居五隂之中故曰中行独复然与初爻之阳相应不为羣隂所移以从于道复善之固也四居大臣之位如遭离乱之时羣隂党盛而能克复王业如诸葛亮郭子仪之大臣亦可谓之中行独复也
　　六五敦复无悔象曰敦复无悔中以自考也
　　六五变阳通卦为屯屯难之时五居尊位有阳刚敦厚之德可以克复王业如商之髙宗汉之光武皆中兴敦厚之主光耀前烈何悔之有中以自考考屯难屯之时顽梗者多人君当观我之德果可以解难理乱而无偏党私徇之失庶防进退百官黜陟贤否无悔为复之主茍无敦复之才则恐是非不明善恶倒置则不能免于悔矣
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　上六变颐颐求口食饮食之养迷于所欲不能复其道其凶可知动有灾眚且迷复之人昏迷不恭反道败德用之行师则有大败以其国君亦凶将既防师君奚获吉至于十年不克征甚言迷复之久无策可以料敌迷复之凶反君道者如六朝梁伐齐梁兵巳至东昏矦溺于潘妃尚在宫中吹笙歌舞张乐齐人斩首送衍隋伐陈军临陈城后主尚与张丽华歌玉树等曲俱入于井以避难隋军擒之国遂灭又周伐齐将士赴敌临障齐主敕且止召冯淑妃妆防未了未进兵竟为周所败是皆迷复之凶反君道者也左传载郑子太叔论楚子将死曰周易有之在复之颐曰迷复凶此论复而不论颐也爻变之取义若此
　　【震下干上】无妄元亨利贞其匪正有眚不利有攸往无妄勿妄动也勿妄为也雷鸣于天君子恐惧循省不敢妄有作为乃大亨利乎贞正茍或匪正则有灾眚不利有攸往往跬步之不可妄行也
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　刚自外来而为主于内上卦干之刚自外来五为无妄之主主于内下卦雷动为主也动而健震之刚也刚中而应干之刚也大亨以正天之命令也其匪正有眚人之不正者必有眚灾世之为恶者闻雷震怒一时恐惧至于雷震之后其恶如初殊不知天地神明昭布森列雷虽不鸣天常罚恶此等恶类不能改过天命之所以不祐也行矣哉者无妄之往决不可往矣
　　象曰天下雷行物与无妄先王以茂对时育万物雷行于天下行天之号令也雷之震动谁不惊惧当此之时不特善者无妄恶者亦不敢妄动至于洪纎髙下飞动走植之类亦皆震怒是物物与之以无妄也但震雷啓蛰之时天地发生之初先王茂对此时生育万物以天地生物之心为心也
　　初九无妄往吉象曰无妄之往得志也
　　卦辞曰不利有攸往初九变否爻辞乃曰无妄往吉得志何也盖雷霆震威之时虽否之小人亦畏天威而危惧君子于斯时茍能变小人之畏威与之排难解纷其志亦可行也汉广陵贼张婴防乱十余年朝廷不能讨大将军梁冀怨张纲曾奏已遣纲为广陵守欲因事中之纲单车之贼径造婴垒申示国恩婴见纲诚信皆拜泣曰荒裔愚人不堪侵枉相聚偷生若鱼逰釜中喘息须臾间耳实恐投兵之日不免孥戮纲约之以天地誓之以日月婴乃降此无妄之往得志也之义
　　六二不耕获不菑畬则利有攸往象曰不耕获未富也春而耕秋而获农夫之常业也田一嵗曰菑三嵗曰畬不耕而获不菑而畬者世无此理也惟巫医乐师百工技艺之专亦能治富也六二阳变下卦为兑説卦曰兑为巫为口舌得非巫术之流欤子曰人而无恒不可以作巫医善夫甚言巫医之人不可无恒无恒则不能务本有所妄为矣汉货殖传载掘冡奸事也而曲叔以起愽戏恶业也而桓发用之富行贾丈夫贱行也而雍乐成以饶贩脂处辱也而雍伯千金卖浆小业也而张氏千万洒削薄技也而郅氏鼎食浊氏以胃脯而连骑张里以马医而击钟猗顿以盬盐起郭纵以冶铸成业然虽致富与不耕而获者何异史讥其不当富而富也惟农之富于耕获知稼穑之艰难乃能久于富也二居人臣之位不能化民务本而使逰食者以害农遂使国家亦不能富贵为人臣责也
　　六三无妄之灾或系之牛行人之得邑人之灾象曰行人得牛邑人灾也
　　无妄之灾不可必而忽遭其难六三变阳下卦为离离为牝牛通卦为同人或因同人而得灾灾生于无妄也或者设或人以为喻今有人牛系于斯问主之者谁欤人莫之知也系之者谁欤亦莫之知也忽有行路之人取而去之主之者与系之者讼而受灾所谓行路人得牛邑人灾也无妄之灾其义若此昔楚朝诸矦鲁赵二国皆献酒于楚楚之酒吏以鲁之薄酒易赵之厚酒以献楚怒赵之酒薄伐赵而围邯郸又风俗通载城门失火殃及池鱼池仲鱼之事是皆无妄之灾也
　　九四可贞无咎象曰可贞无咎固有之也
　　九四变益当迅雷风烈必变之时敬畏之心人所固有非勉强者贞卜也四居大臣之位天威不违顔咫尺敬天敬君之心一也人之积善有素者可卜其无咎也九国志载呉柴再用知光州一日雷大震家人皆伏匿再用当户坐不动俄有四人舁再用出庭中复大震屋折有龙跃出再用神色自若中厚之人可卜其无咎也
　　九五无妄之疾勿药有喜象曰无妄之药不可试也九五变噬嗑噬嗑爻辞有噬肉而遇毒者无妄之疾谓不当得而得者五居尊位为无妄之主有疾之时岂无药之可治礼曰君有疾药则臣尝之亲有疾药则子尝之或恐侍左右者非正臣为储嗣者非至孝宁若勿药之为愈春秋传载许世子止弑其君买乃汤药之毒也无妄之药不可试者以此
　　上九无妄行有眚无攸利象曰无妄之行穷之灾也上居无位无民之地无妄中又当无妄者也上九变随随人之义多欲妄行妄行则有灾眚无所利矣如秦始皇之望海求仙隋炀帝之锦帆远逰皆妄行也至于防身防国穷之灾也若此
　　【干下艮上】大畜利贞不家食吉利涉大川
　　畜止也大畜止之大者也风在天上则为小畜风力之轻也山在天上则为大畜山力之重也大畜以四五爻之隂而欲畜上下之四阳隂止阳之义臣止君之象也孟子曰畜君者好君也古者天子有诤臣七人常在左右饮食于君之侧不家食则吉使其家食者是君不能养贤也人臣谏君利乎贞正一语不正则不能諌君矣利涉大川人臣进諌之时犯顔极諌不畏险难如利涉大川之难也
　　彖曰大畜刚健笃实辉光日新其德刚上而尚贤能止健大正也不家食吉养贤也利涉大川应乎天也【上上声】刚健笃实辉光干之刚健艮之笃实光辉相映也日新其德人臣进谏日新其德去其旧染之汚也刚上而尚贤能止健大正者干刚之上而能尚艮之贤艮之贤而能止干之健皆大正也不家食吉养贤者人君饮食起居之间或有差误使贤者常在左右不令居家而食盖欲匡救其失所以重养贤之礼茍贤臣不在左右则恐妇寺之徒得以乘间谀谄导其不正人君进諌难乎其力也利涉大川应乎天者茍君臣之志未孚犯顔极諌利涉大川不足以喻其险不啻如登天之难也天盖干之象也
　　象曰天在山中大畜君子以多识前言往行以畜其德【识音志行去声】
　　识记也畜积也人君欲行其所欲行之事未知孰为善孰为恶大臣勉其善而止其恶盖能谏之人援古证今多记前言往行之事以积畜其德何者为理何者为乱何者为得何者为失何者为吉何者为凶人君庶可喜听而乐从之如三代之伊傅周召汉之良平贾董唐之房杜王魏博学多闻以积其德茍自已之德不积而欲畜君以难行之事非大畜之君子矣
　　初九有厉利已象曰有厉利已不犯灾也
　　初九变蛊下卦为巽人臣有干蛊之才能巽与之可以进諌者也但巽与之言人君悦听既不犯顔又不犯灾君茍不听虽有危厉亦可利已而无犯也如孟子諌齐王好勇好货好色皆巽与之言惜乎齐王不听故终不犯灾也
　　九二舆説輹象曰舆説輹中无尤也【説脱同】
　　大畜以四五爻之二隂而畜四阳故有隂止阳之义臣止君之象九二变贲下卦为离二居臣位乘阳之变隂而亦欲畜君奈何六五之君隂柔不能听谏故有舆説輹之象輹车中之轮也舆之説輹不能行亦犹諌不行言不能用也唐敬宗好逰畋刘栖楚諌不听曰臣以谏为官使陛下负天下之议请碎首以谢遂以额扣龙墀血被面君虽不听人臣受君之心中无怨尤也
　　九三良马逐利艰贞曰闲舆卫利有攸往象曰利有攸往上合志也
　　大畜下卦元属干干为良马人臣諌君事有危急者不啻如良马之追逐九三变损下卦为兑兑説之言本能进諌三不当位为四所隔不能进谏茍有欲言利乎艰难贞正又当防闲乗舆扈卫之人始可利有所往求上之合志也鲁平公将见孟子为嬖人臧仓所沮而止之嬖人舆卫之徒如唐李林甫蔽欺天子耳目尝曰君不见立仗马乎终日无声而食三品料一鸣则黜之由是诤臣无敢言者尤甚于舆卫之恶也
　　六四童牛之牿元吉象曰六四元吉有喜也
　　童牛初生而未角者未经教习其性未驯牿之则不狂走牿横木于前足以防其触諌君之道如初生之牛不知畏忌极力进谏有不畏死之勇方可畜君人君见其至诚敢谏而听之故有元吉之喜六四变大有上卦为离离为牝牛离之初爻刚健故有童牛之象大有君臣谏行言听元吉而有喜也汉髙祖从谏如转圜尝卧病禁中诏户者无得入羣臣樊哙排闼直入諌曰始陛下与臣等取天下何其壮也今天下已定何其惫也帝笑而起又尝问周昌曰我何如主也昌曰即桀纣之主也上笑之此皆童牛之牿勇不畏死也
　　六五豮豕之牙吉象曰六五之吉有庆也
　　豮豕羠豕也豕之健者也童牛之健尚可教而驯豕性刚躁其牙猛利性之触人不可教而驯者故敢諌者如豮豕之牙刚健则吉而有庆也大畜之上卦元属艮艮为黔啄六五变小畜畜君之臣无刚健之才不可也故圣人以敢谏者取童牛豮豕为喻如辛庆忌之叩头流血朱云之折槛董宣之强项皆刚而健忠而勇者也五居尊位能使人臣谏行言听容其忠直吉而有庆可知矣
　　上九何天之衢亨象曰何天之衢道大行也【何上声】何荷通感荷也言路之通天衢之四达也大畜之君臣至此相孚已久言听计行如汉髙祖从张良蹑足之谏不以为疑唐太宗闻魏征之言凡理到语不可不服皆君臣相孚之人言听諌从故臣感荷如天衢之亨通四通八达畧无阻碍上九变泰泰之君臣宜乎道之大行也
　　【震下艮上】颐贞吉观颐自求口实
　　颐颔也上初皆阳爻中极四隂如颐颔咀之物伏所以为颐养也饮食之道贞正则吉倘或不正则为疾病此卦与噬嗑相类但噬嗑于四隂之中又隔一阳难噬者亦可噬也颐则自求口实以自养
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　天生人物不可一日而无养天生万物不能自养故托人君以养之人君以不能博养四海自先养贤者托贤者以养万民自求口实自养也自养则当节俭如禹之菲饮食是也观其所养养贤者养贤则当丰厚如禄万钟享列鼎是也茍所养非贤则为不正万民为其冻馁万物由其失所养正则吉又君子之大事也
　　象曰山下有雷颐君子以愼言语节饮食
　　言语自口而出饮食自口而入言语不愼则有害饮食不节则有病愼言语节饮食君子脩身之要也
　　初九舎尔灵观我朶颐凶象曰观我朶颐亦不足贵也
　　朶颐花朶之垂头如人之垂涎以求养也人之饮食不及则伤于饥过则伤于饱太饱太饥皆能致病此不待卜而后知其为吉凶故曰舎尔灵观我朶颐朶颐之人过于餔歠者也初九变剥小人之党盛也小人唯务饕餮故有朶颐之凶饕餮之人岂足贵也春秋时郑灵公解鼋而弗与子公食子公染指于鼎朶颐之小者也楚子问鼎于周安禄山睥睨唐之龙尾道朶颐之大者也朶颐之凶可胜言哉
　　六二颠颐拂经于丘颐征凶象曰六二征凶行失类也六二变损二居人臣之位饮食当损而不损故动则有凶颠末也丘大也如丘嫂之丘经常也人臣不安于颠末之养违拂经常而反求丘大之养行失类者不安于分失其类序也书曰臣无有作福作威玉食凶于而国害于而家甚言玉食非臣下之所养者晋何曾为相日食万钱唐相李德裕奢侈每食一杯羮则约费钱三万二人皆不善终穷奢之过也
　　六三拂颐贞凶十年勿用无攸利象曰十年勿用道大悖也
　　六三变贲下卦为离离为大腹三不当位违拂经常而求口实之养卜其为凶也但饮食之人人皆贱之人君恶其饕餮至于十年之久而勿用言其无所为国家之利道之大悖也春秋时呉会诸侯于黄池征宋鲁之百牢拂经之甚道之大悖也不旋踵而呉为越所灭何待十年
　　六四顚颐吉虎视耽耽其欲逐逐无咎象曰顚颐之吉上施光也
　　四近尊位有颐养者也为大臣者能尚节俭所养者唯顚末耳其吉可知六四变噬嗑在下之人求养之急如虎视耽耽而不足其欲逐逐而不去然亦无咎者盖我之自养者薄人不得而讥议之所以象曰顚颐之吉上施光也以此如髙允为魏中书采薪自给蔬食而巳宋相鲁宗道家贫无噐皿客至市沽而饮自养之薄者如此然其德业之盛所施者皆光辉也
　　六五拂经居贞吉不可涉大川象曰居贞之吉以从上也
　　五居尊位为颐之主拂经之养何求不得况六五变益当益之时有可侍养人君而能节俭不敢违拂经常居来贞吉懔懔危惧如大川之不可涉其吉可知且六二变损二居臣位当损而不能损所以动则凶六五变益五居君位当益而不敢益所以居贞而吉顺以从上者上有尊者上有贤者人君不以天下之养自养吉之至也孟子曰以天下养养之至也盖谓人君能养其亲楚元王设醴待穆生汉髙祖推食食韩信盖谓人君能养其贤茍所养非贤亦非居贞之吉也
　　上九由颐厉吉利涉大川象曰由颐厉吉大有庆也由从也居上之位人君奉养所由在我犹恐饮食不节故危厉而不安乃吉而有庆也六五曰不可涉大川上九乃曰利涉大川何也盖六五变益有风雷之恐故大川不可涉上九变复雷在地下无所恐惧故可利涉大川虽然大川之内幸无风雷之变而波涛之险亦当恐惧危厉乃吉人君以天下之养为养者非谓饮食之丰美服饰之华丽宫室之崇髙侍妾之罗列而为孝养也如文王为世子朝王季王季复膳然后亦复文王有疾武王冠带而养文王一饭亦一饭文王再饭亦再饭所谓上老老而民兴孝天下之吉而有庆莫大乎人君之孝养也
　　【巽下兑上】大过栋桡利有攸往亨【挠女教反】
　　栋柱上横木桡摧败也大过阳过乎大而隂过乎小小过阳过乎小而隂过乎大正相反也小过则是行过乎恭防过乎哀用过乎俭过之小者而已至于大过则四阳居中刚健太盛如栋之重大初上皆隂本末微弱如柱石之朽腐不能胜栋之重而栋桡矣其危可知此则比喻朝廷大臣才力之薄不能为国家柱石坐待栋桡而不知救过之大者莫甚于此然则栋既桡矣而又曰利有攸往亨者何也盖卦之为体上兑下巽二女柔弱不尚刚强如君之在上而能感説臣之在下而能巽顺君臣相孚抑强扶弱能使栋之不桡所以利有攸往而能亨通也
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　大过本末既弱其栋必桡刚过而中二五之刚也巽而説行下巽而上兑也利有攸往言栋桡之时国家将危君子奋不顾身为国柱石以拯救之如汉之周勃霍光蜀之诸葛亮晋之谢安唐之郭子仪裴度宋之韩琦范仲淹防凖司马光李纲力量之大可以扶顚持危为国柱石以成天下之大事业者故亨大过之时大矣哉者其义若此
　　象曰泽灭木大过君子以独立不惧遯世无闷
　　圣人于卦之象又发一义泽在木上木灭矣如君子隐于乱世而无闷独立于险难之中而不惧二五之刚也
　　初六借用白茅无咎象曰借用白茅柔在下也
　　汉郊祀志江淮间一茅三所以借茅之三柔中之刚也祀之时白茅借物取其洁茅之弱而能借物之重柱之弱而能乗栋之隆愼之至也故得无咎初六变阳下卦为干则有祭祀之义通卦为夬夬之象曰柔乘刚也亦犹茅之柔能借刚物也茅虽微物在礼则重诸侯立社焘以黄土苴以白茅敬之至也春秋时齐伐楚声其罪曰尔贡包茅不入楚无以辞但干之初九变隂则象曰阳在下大过之初六变阳则象曰柔在下爻变之验若此
　　九二枯杨生稊老夫得其女妻无不利象曰老夫女妻过以相与也
　　稊卉木之初生叶者大过巽下兑上二女同居安有老夫女妻之义九二变隂下卦为艮艮本少男因二爻老阳之变故曰老夫二与五为正应得上兑之少女故曰女妻通卦为咸刚能下柔过以相与而相感説故无不利老夫女妻如枯杨生稊之荣以遂其生育之心此又取泽灭木之义不言栋桡也昔者老莱子得女妻不应楚王之聘而免于难梁鸿简斥数妇而得孟光之贤温峤晚娶姑女而有老奴之喜皆枯杨生稊之美者以刚变柔无过刚之失矣
　　九三栋桡凶象曰栋桡之凶不可以有辅也
　　九三变隂通卦为困泽与水交上没于栋而柱下陷于坎矣故有栋桡凶之象如人臣无刚健中正之才陷于坎险之地不可为国之柱石坐视栋桡之凶而不能救故曰不可以有辅也如飞廉恶来之亡商李斯赵髙之亡秦张禹胡广之亡汉贾充之亡晋守澄令孜之亡唐冯道之亡五代吕惠卿蔡确之徒亡宋既非柱石之材安能使栋之不桡防身败国抑亦人君不能用贤之过也
　　九四栋隆吉有它吝象曰栋隆之吉不桡乎下也九四变隂通卦为井井之为义改邑不改井虽曰木在水下巽乎水而上水则木常在井之上矣至于象曰君子以劳民劝相盖得大臣为政之道九三居栋之下柱陷坎中故有栋桡之凶四居栋上下之巽为木以柱栋而不桡故有栋隆之吉隆丰大而髙也四居大臣之位能为国柱石使栋隆而不桡其吉可知有它吝者恐人君用之不専为羣下所桡则栋不能久隆矣以国危如栋桡之时言之晋元帝渡江之时栋桡矣能用王导谢安为相栋隆矣未防王敦桓温之徒间之栋复桡矣唐肃宗遭安史难栋桡矣用郭子仪李光弼为将栋隆矣未防王奂李辅国之徒间之栋桡矣宋髙宗南渡之时栋桡矣能用李纲岳飞将相栋隆矣未防秦桧汪潜善之徒间之栋复桡矣人君用贤之専不为羣下所桡则栋常隆而吉无它吝矣
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　九五变隂上卦为震震为长男故曰士夫下卦巽之长女至此巳老老妇而得五之士夫若枯杨生华之状杨之生华不能结实如老妇之不育何可久也无咎无誉言虽无灾咎亦无声誉甚言士夫之龌龊可丑之甚也大过二五二爻君臣正应不言栋桡皆言枯杨者盖取泽灭木之义借夫妇以为喻耳且九二变隂得五之阳刚之君如老夫之得女妻两相感悦有生育之义九五变隂应二之阳刚君臣失位如老妇而得士夫无生育之道且妇之老者茍不寡则悍如夏姬之更九夫甚于老奸巨恶之为害士夫而娶老妇如庸君之为佞臣所制在晋之王衍老奸也山涛见之曰误天下苍生者必此人也向非恵帝庸闇之君则王衍何以施其恶在唐之卢杞巨恶也郭子仪见之曰此人得志吾子孙无遗类矣向非德宗之鄙闇则卢杞何以施其奸邪是知奸恶之人何代无之在人君之明闇用与不用耳老妇士夫其丑在君而不在臣也
　　上六过涉灭顶凶无咎象曰过涉之凶不可咎也过涉灭顶亦取泽灭木之义上六变阳通卦为姤姤女一隂敌五阳之壮甚于大过四阳之盛妇之丑也大过之君溺于所嗜如人之涉水水灭其顶其凶可知然则无咎者如宋相苏颂赴水救母虽有所溺不可以咎之也
　　【坎下坎上】习坎有孚维心亨行有尚
　　习坎重坎也二五二爻皆刚实在中而有信孚故上下之心相通而亨行有嘉尚矣
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉习坎上下之坎皆险也水流而不盈坎能畜水也行险而不失其信坎之孚实也维心亨乃以刚中者心之亨通二五之刚居中也行有嘉尚往则有功矣天之险不可得而升地之险则有山川丘陵之难度者王公设险以守其国如城郭甲兵之类以险防险者国不设险其威不振
　　象曰水洊至习坎君子以常德行习教事
　　洊在也上下习坎故水再至至于重坎君子观其象常以德行自勉不敢少怠或恐陷于险也习教事如乡以三物教万民六德六行六艺之事教之以农则有六府三事之治教之以兵则有三令五申之习非设险也皆国防险之道也
　　初六习坎入于坎窞凶象曰习坎入坎失道凶也【窞徒感切】坎之为义内实刚强外若柔顺行险者也君子行险则为刚善小人行险则为刚恶初六方入于坎何至陷于坎窞而凶初六变阳下卦为兑行险之人巧言如簧能以兑説之言陷人于坎如上官之谮屈平宰嚭之谮伍员李林甫之谮张九龄髙力士之谮李白裴延龄之谮陆贽王钦若丁谓之谮冦凖皆陷于坎窞之陷至于失道之凶哀哉
　　九二坎有险求小得象曰求小得未出中也
　　九二变坤通卦为比二居人臣之位或遭防谤而陷于坎险之中求人为援而得比之之道如汉王咸举幡以救鲍宣之死孔融争死以援张俭之祸孙嵩复壁以藏赵之危桓伊抚筝以解谢安之疑是皆求难小得终未能出乎险之中也
　　六三来之坎坎险且枕入于坎窞勿用象曰来之坎坎终无功也
　　上之坎来下之坎上故曰来之坎坎险且枕者六三变阳通卦为井如人入井中之坎枕于险未至于溺而沉也故曰入于坎窞盖入坎之危急于求人以为援如汉末遭党锢之祸君子杀戮逮尽召董卓入朝诛诸阉宦以救一时之急殊不知董卓之险甚于宦官卒为汉朝之祸所谓扬汤止沸抱薪救焚此等行险恶人实不可用之亦无功而有祸也
　　六四樽酒簋贰用缶纳约自牖终无咎象曰樽酒簋贰刚柔际也
　　坎为小垒故有樽酒用缶之象六四变阳通卦为困四居大臣之位而遭困厄之时知小人之谗谤不怨于上如张九龄遭李林甫之防避于曲江裴度因诸阉之横隐于緑野如樽酒用缶皆田夫之酒器也簋贰食无兼味非盛馔也纳约自牖者如纳其要约之朋友饮于牖下裴度召白乐天刘禹锡辈日以文章自娱无怨望朝廷之心终至于无咎也刚柔际者变爻上兑下坎刚能下柔所以交际者君子之退位能明哲保身者如此
　　九五坎不盈祗旣平无咎象曰坎不盈中未大也九五变隂通卦为师人君行师之时而遭险难如汉髙帝遭白登之围光武受滹沱之窘皆陷于险而不盈茍能脱身险难至于平定之时虽无咎未安于位中未盛大也
　　上六系用徽纆寘于丛棘三嵗不得凶象曰上六失道凶三嵗也
　　说文云绳之三股曰徽两股曰纆木中丛然荆棘也坎之上下皆水陷于险者唯畏水耳安有徽纆丛之类上六变阳上卦为巽巽为绳直故有徽纆之系巽为木故有丛棘之寘至于三岁之久不得免难而凶者失道之甚也随之上六曰拘系之乃从维之皆徽纆之类如公冶长之遭缧絏范滂之遭三木皆徽纆丛棘之灾礼王制曰凡聼五刑之讼狱成告于大司冦聼于棘木之下盖亦寘于丛棘之义欤唐试士以棘围省门和凝知贡举撤棘开门士皆肃然
　　【离上离下】离利贞亨畜牝牛吉
　　离丽也明也日月丽天而明人君脩德如日月之明利乎贞正则亨通也畜牝牛吉者牝隂类也坤利牝马之贞説卦坤为子母牛离坤之女也未至于母牛则曰牝牛坤则顺天而行离之日月亦丽天而行也故吉
　　彖曰离丽也日月丽乎天百糓草木丽乎土重明以丽乎正乃化成天下柔丽乎中正故亨是以畜牝牛吉也离丽也丽犹附也日月丽乎天而行百糓草木丽乎土此丽乎天地者也至于人则丽乎正人君重明以丽乎正人君当顺日月之行使四时不失其序发生百糓草木之时使万物各遂其生庶可化成天下柔丽乎中正故亨又释以象也离之为卦隂柔居中而丽乎上下二爻之阳刚所以中正而亨通畜牝牛吉者天地之道而行如牝牛之随牡牛而行犹臣之从君无怠也
　　象曰明两作离大人以继明照于四方
　　明两日月也日月有时而薄食有时而隂晦大人胷中之明无薄食无隂晦日月不照之地照不尽之地大人之明暗室屋漏烛见至隐遐荒穷髪尽被其光大人以继明照四方者代天之明也
　　初九履错然敬之无咎象曰履错之敬以辟咎也内外二卦皆离明之大也安有错然之履初九变旅下卦为艮艮为山为径路行旅之人行于山径之间天未大明至于危险之地忽错然履之敬畏之至则无咎也如汉华歆避董卓之乱遇同行者陷之于井众欲弃之歆曰弃之不义相率出之而别此错然之履行之以敬可避咎也晋阮籍猖狂率意独驾至于失道穷途而哭此不知敬之之义然澹台灭明行不由径则终身无错然之履矣
　　六二黄离元吉象曰黄离元吉得中道也
　　黄土之正色也土居天地之中又得离明之正如日之行于黄道经天之中日之亭午也六二变大有黄离元吉此有天德者也盖干之九五变大有飞龙在天之象坤之六五变比有黄裳元吉之象离之六二亦变大有臣居尊位摄行天讨天罚之政又何疑焉或曰二臣位也而曰天德何哉盖离之二位与他卦之二位不同离之内卦为日日君象也外卦为月月臣象也茍使六五为君而有出涕沱若戚嗟若之忧二居人臣之位则有黄离元吉于臣何安二之为君如大臣有大德得大位舜禹之禅受汤武之征伐皆黄离元吉得中道者也
　　九三日昃之离不鼔缶而歌则大耋之嗟凶象曰日昃之离何可久也
　　日过中则倾昃昃之乆则将没矣不能久乎明也耋年之老过乎八十者也九三变隂通卦为噬嗑噬嗑之道如饮食之时老少毕集少者不知暮景之忧故鼓缶而歌耋者惧流光之不返则兴嗟感叹其为凶也且禹惜寸隂周公坐以待旦惧时之易迈戚叩角而歌曰黄昏饭牛至夜半长夜漫漫何时旦此嗟叹而兴歌也君子爱日之至也如此
　　九四突如其来如焚如死如弃如象曰突如其来如无所容也
　　下卦离之三爻日之昃矣至四爻月当继明九四变隂通卦为贲月之初生为山所障为隂所蔽不见其明忽见山下之大突如其来抑木之焚耶抑月之旁死魄而未生明耶抑明之不能丽乎天而自弃耶此皆无所容之地且贲卦有贲如濡如翰如皤如之句此爻自贲卦中来明矣四居大臣之位有贲饰之文采又逢明时而贾谊梁鸿漫遭远谪至于弃如死如之地无所容其身惜哉
　　六五出涕沱若戚嗟若吉象曰六五之吉离王公也六二变大有日在天上万方皆明能仰照故有黄离元吉之象六五变同人日在天下臣仰望而不可得故有出涕沱若戚嗟若之义以人君论之如汉之灵献唐之僖昭受制于权臣受抑于阉宦吐气而不可得岂但出涕戚嗟而已以人臣论之如西晋建兴之乱羣臣渡江仰望人君故都而不见周顗辈登新亭相视流涕此离王公之时也虽能克复中兴而吉终不自安也
　　上九王用出征有嘉折首获匪其丑无咎象曰王用出征以正邦也
　　离以上九日月皆昃之时又居髙亢之地安有出征之义离之説卦曰为甲胄为戈兵皆征伐之器上九变震通卦为丰丰之爻辞亦曰日中见斗日中见沬又曰遇其夷主吉皆大明之受伤于夷主者于斯时也人君震之威而伐之有嘉尚者在折其伤日月之首者书曰歼厥渠魁胁从罔治倘获匪其丑类亦无咎也如羲和湎淫废时乱纪往征之此人君之能正邦也














　　周易爻变易緼卷四
<经部,易类,周易爻变易缊>
　　钦定四库全书
　　周易爻变易緼卷五　　　元　陈应润　撰
　　【艮下兊上】咸亨利贞取女吉
　　咸序卦有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错天地万物之本夫妇人伦之本所以上经首乾坤下经首咸恒咸以艮之少男兊之少女为夫妇故有咸感之道恒以震之长男巽之长女为夫妇故有恒久之道咸感也男女感说莫如少者艮体笃实而诚兊体柔顺而和兊居上艮居下刚能下柔感说尤深亨通也利贞利乎贞正也取女吉者姻婚之礼正得取女之道而吉也
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　柔上而刚下上兊而下艮也二气感应以相与山泽之通气也止而说艮与兊也男下女刚能下柔也是以亨通利乎贞正取女吉也天地以隂阳之气交感而化生万物圣人以德感格人心而天下和平观其所感者君子造端乎夫妇使天下万物皆知夫妇之感说而和平矣
　　象曰山上有泽咸君子以虚受人
　　圣人于象曰又一义山之上有虚处可以容泽君子之心虚灵洞见人之善恶可以容受
　　初六咸其拇象曰咸其拇志在外也
　　咸之为卦艮兊之少男少女为防初爻相感之初安得不以心相感而曰咸其拇志在外者何也盖咸之变卦由下卦艮之变初六变革六二变大过九三变萃上下皆女也由上卦兊之变九四变蹇九五变小过上六变遯上下皆男也俱非夫妇相感之道也变爻皆不得感之义初六变革革之卦辞曰二女同居其志不相得曰革志既不相得乌得有感说之义故初六曰咸其拇拇手足之大指也咸之卦下元属艮艮为手为指志在外者志在上之四爻初既变阳亦不得而感说矣况手指皆非感说之处先儒谓咸其拇咸其腓咸其股皆感说之未深者至于九五咸其脢尤非感说之处说皆穿凿牵强盖未得爻变之义焉然则咸之诸爻皆不可以夫妇感说论之明矣而圣人设为爻辞曰拇曰腓曰股曰脢者盖亦有其说矣圣人设卦立爻多借夫妇以喻君臣之道如君臣相孚感说之久者一指顾间心领意防如张良之于汉髙祖相孚之久也至于韩信假王之事良一蹑足而髙祖黙防其意岂非咸其拇之义乎
　　六二咸其腓凶居吉象曰虽凶居吉顺不害也
　　腓说文曰胫腨郑氏曰防肠诗注云足肚皆非相感之处六二变大过大过本末之弱得非足之弱者欤二爻居隂与五之阳爻为正应本吉惟其变阳刚居臣位则凶幸下卦变巽巽顺也顺而不害变凶为吉也艮之六二亦曰艮其腓不拯其随其心不快亦变刚而有害也唐姚崇为相张说惧其刚正令岐王申欵它日崇对于便殿行微蹇上问有足疾乎对曰臣有腹心之疾非足疾也于是帝悟说之毁崇也得非以腓而感之乎
　　九三咸其股执其随往吝象曰咸其股亦不处也志在随人所执下也
　　股脾也辅下体者九三变萃下卦为坤股下体者盖取坤之象焉萃聚之初未之所主三不当位为人所执而随晋陶侃击议将王贡侃遥谓曰卿本佳人何为随天下宁有白头贼乎贡遂降以其随人所执者下也然亦有抚髀而自感者刘先主于刘表坐上慨然流涕曰平常身不离鞍髀肉将消今不复骑髀里肉生日月如流老将至矣而功业未建是以悲尔盖其所志者大有感于股其志不在于随人也
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　咸之诸爻皆以咸感取义九四独不曰咸而曰贞吉悔亡何也九四变蹇大蹇则朋来之多不知何者为邪何者为正憧憧意不定而行不足也往来如大往小来小往大来亦不知为善恶也四居大臣之位有进退百官之权其当思其所来之朋而进退之唯贞正而吉其悔乃亡茍或所思不公邪正混淆未免为国家之害未感害者不待其交感根深蒂固而为害也未光大者我之徳未能光辉盛大故徃来之朋憧憧不絶不能分别贤愚也如东汉之末贤人君子宦官指其为朋党而贼害之唐之时李宗闵李德裕各树朋党文宗曰去河北贼易去朝中党难宋自王安石引小人吕惠卿等变法反指贤人君子为朋党盖安石之奸邪吕诲范鎭先知之神宗卒不能去而乱天下大臣亦失朋从尔思之义也
　　九五咸其脢无悔象曰咸其脢志末也
　　脢背之夹脊肉也九变小过上震下艮二男相处不能相感矣背之为义面北为朝身北为背五居尊位不能与臣以心相感感之以脢其志末也而曰无悔者何盖人君亦有见其背而相感者左传载楚王使由矛城麋复命子西问城之髙厚大小不对子西责之对曰王遇贼于云中余受其戈袒其背而示之曰此余所能楚王释之盖观其背而有所感也汉髙祖论功以曹参身被七十创卒用为相亦感其背之义也
　　上六咸其辅颊舌象曰咸其辅颊舌滕口说也
　　咸之上卦元属兊兊为口舌上六变遯上卦为干干为首咸其辅颊舌皆在首之能言者滕口说者张口骋辞非诚实之言亦非心之相感者李斯商鞅苏秦张仪之徒皆滕口说者人君亦有与之相感者未必感之深而能久也
　　【巽下震上】恒亨无咎利贞利有攸往
　　咸以少男少女为配则能咸感恒以长男长女为配则能恒久恒久也震居上巽居下上刚下柔得尊卑之序正夫妇之道久故亨通而无咎贞正也夫妇之道利乎贞正则吉君臣之道亦恒久而亨故君子利有所往则可行其志
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　刚上而柔下上震而下巽也雷风相与巽而动震为雷巽为风也刚柔皆应恒初之柔与四之刚应二之刚与五之柔应三之刚与上之柔应爻爻皆应故曰刚柔皆应恒恒亨无咎利贞久于其道者事父母以孝处兄弟以义字子孙以慈富而不骄贫而不滥斯可为恒久之道也天地之道恒久而不已者隂阳之和不失其序也利有攸往终则有始者夫妇相敬如賔愼终如始则所往皆利矣日月得天而能久照四时变化而能久成圣人久于其道而天下化圣人观天地日月四时之能久故久于其道以化天下夫妇之恒久盖亦尽其道耳
　　象曰雷风恒君子以立不易方
　　雷风天之号令也其象上刚下柔尊卑之位定君子观其象所立一定不易其方矣
　　初六浚恒贞凶无攸利象曰浚恒之凶始求深也恒之为卦上震下巽长男长女夫为主于上妇正位乎下夫妇之义始合何初六即有浚恒之凶然而变卦不得其吉故夫妇之道不得其正且恒之变卦由下卦之变初六变大壮九二变小过九三变解则上下皆男也由上卦而变九四变升六五变大过上六变鼎则上下皆女也俱非夫妇之正故爻辞多不言夫妇而言它义浚疏凿也凿地陡然而求之深曰浚初六变大壮阳壮隂弱如勇壮之夫初娶其妇不待渐治家事陡然责难而求之过深未免夫妇之情暌而凶矣君臣之义亦然人臣事君之初其志未合其情未孚遽以责难之事陡然强之亦非恒久之道如贾谊初见汉文帝君臣之志未通文帝亦非失德之主遽以三太息五痛哭之策恐之又以三表五饵与夫纷更之事责难于君由是人君疑之大臣忌之而有长沙之谪吁谊之年少思未熟也文帝不能容之惜哉
　　九二悔亡象曰九二悔亡能久中也
　　九二变小过上震下艮二男同处非夫妇恒久之道九二变隂居人臣之位得柔道之正故曰悔亡然小过之义仅能改过而至于悔亡无盛大之事业可书幸以柔爻应爻不能刚暴故久于其中而不失其位如汉公孙胡广之徒持禄固位为相虽久事业无闻仅能悔亡奚足取哉
　　九三不恒其德或承之羞贞吝象曰不恒其德无所容也
　　九三变解下卦为坎坎险也行险之人不能久于其德至于可羞之事皆顺承阿谀而为之不以为羞虽正亦吝唐侍御史郭霸为大夫魏元忠问病亲为之甞粪宋叅政丁谓侍宰相冦凖饮羹而亲为拂须可羞之甚也然行险之人终至窜逐无所容其身也
　　九四田无禽象曰久非其位安得禽也
　　田有禽害稼穑者也苟无搜狝之法以去之则何以除其害朝有冦害正臣者也苟无谏诤之官以击之则何以削其奸恒之君臣变卦柔弱不能整治其恒久之道四居大臣之位当奋勇而为之九四变升上坤下巽巽顺柔弱依谀苟合不能去在朝之奸宄是犹田而无禽也如唐德宗强臣叛将充塞要路阳城为谏官五年朝无一言以及之故韩愈作诤臣论以讽之又二年始言陆贽裴廷龄二事向使无七年之久是终无一事之可言者久非其位安得禽者其义若此
　　六五恒其德贞妇人吉夫子凶象曰妇人贞吉从一而终也夫子制义从妇凶也
　　五居尊位为恒之主安有夫子凶之象六五变大过上兊下巽皆妇人也妇人守正则吉夫死不嫁从一夫而终也恒其徳妇人之道也夫子则不然伊尹乐尧舜之道以天下为已任五就汤五就桀知桀不可为而就汤出生民于涂炭苟使尹守死于桀则天下后世何以见尹之功汤之事业恒其德贞有经无权尾生之信也夫子而从妇人之制其凶可知
　　上六振恒凶象曰振恒在上大无功也
　　上六变鼎有鼎新之象不能守恒者也五既不能为恒之主上居髙亢无位无民之地强欲振作恒之德不量其力所以大无功而凶也宋兵伐蜀蜀主孟昶大惧访羣臣谁敢拒天兵者有费铁觜者越班而对曰臣则断定不敢盖君臣之柔弱不能振恒者大率类此
　　【艮下干上】遯亨小利贞
　　遯隠遯亨嘉也遯以二隂浸长而阳消小人道长近乎否之时也君子于其否之未极尚可小利乎贞正以行其志至于小人党盛君子不可得而正则当隠遯以避小人之祸乃亨嘉也小人知进而不知退知存而不知亡祸至则逃安知隠遯之义故遯亨者独言君子也
　　彖曰遯亨遯而亨也刚当位而应与时行也小利贞浸而长也遯之时义大矣哉
　　刚当位而应与时行者五刚当位二柔为应时可行则行可止则止也隂浸而长近乎否之时矣小利乎贞大事之权恐有奸邪所执小事有可行者君子亦当行之利乎贞正则亨倘不可行则急遯之苟隂长之盛阳消之极当此之时君子欲遯不可得而遯矣见几而作则遯而亨也
　　象曰天下有山遯君子以逺小人不恶而严【逺去声】子曰人而不仁疾之已甚乱也君子居遯之时欲逺小人然与之校则有祸害孰若不恶而严絶之如孔子瞰阳货之亡而往见孟子与王驩同行而不与之言行事此君子逺小人不恶而严之义
　　初六遯尾厉勿用有攸往象曰遯尾之厉不往何灾也诸兽之尾履之不危唯虎之尾履之则厉下卦元属艮艮为虎初六变同人下卦为离离之初爻亦有错然之履故有遯尾之象君子当遯之时而误入小人之穽不陷其口而履其尾急宜避之勿用有所往往则不免乎灾难盖卦变同人当遯之世君子亦尝仕之矣如王莽时逢萌梅福尝为小官梅福上书不听至于王莽杀子之时福曰三纲絶矣不去祸将及己故福隠于吴门卒萌亦挂冠去此遯尾之厉而去之也
　　六二执之用黄牛之革莫之胜说象曰执用黄牛固志也
　　六二变姤下卦元属艮艮之二爻为坤之中爻坤为黄为牛故有革牛之革革皮也皮熟曰韦生曰革黄牛之革如军中箭牌之类君子当隠遯之时不欲与世人交接偶与人遇不能逺避执以黄牛之革隠蔽其身莫之胜说者言隠遯之人用志坚固不可得而形容也如泄柳闭门段干木逾垣介之推抱树而死姜肱被面不欲画工之图其形隠遯之固志甚于牛革之蔽面也盖遯之下卦元属艮艮其背不欲人见其面故用黄牛之革革之初九变艮亦用黄牛之革爻变之取义若此
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　系遯当遯之时为它事所系系拘系也或系之疾病危厉而不能遯或为人君以臣妾畜之居于下僚不可得而遯九三变否下卦为坤坤臣道也妇道也当遯之时居于下僚如臣妾之职则吉苟为大臣持国柄领大事则小人争权祸不旋踵诗之小序云乱世相招为禄仕全身逺害而已君子居遯之世若抱关击柝如畜臣妾则吉否之九三亦曰包羞盖畜臣妾之义如纣之时箕子微子皆纣之至亲系于心腹之疾而不可遯故箕子为之奴微子抱祭器以自守武子之于衞侯豫让之于智伯二君待于国士系于臣妾而不可遯故武子脱衞侯于难豫让委命以报知伯之讐人臣能尽臣节亦可谓之大事也
　　九四好遯君子吉小人否象曰君子好遯小人否也【好去声】
　　好善也否不善也君子见几而作不俟终日知时之当遯而急遯之故曰好遯小人不知遯之为义知进而不知退知存而不知亡待其祸患之及已而逃非遯也故曰小人否也九四变渐上巽下艮小人在上君子在下之时当遯者也君子之遯岂得已也何以谓之好遯穆生不嗜酒楚元王常设醴待之及王戊即位乃亡设焉穆生曰礼之不设王之意怠矣不去楚人将钳我于市故穆生去之如汉之时党狱未兴之先袁闳藏于土室徐穉隠于荜门晋齐王冏未败之先张翰托于莼鲈以归是皆见几之早而急遯非好遯而何先儒多以好字为好恶之好【去声】既曰君子好遯则自少不仕可也何待仕而后遯爻辞明曰君子吉小人否则是君子见小人党盛而急遯故曰好遯小人不知遯之为义待其祸至而逃故曰小人否也其意了然
　　九五嘉遯贞吉象曰嘉遯贞吉以正志也
　　嘉尚也美也五居尊位为遯之主治遯之道当使遯者不至于遯则吉何九五曰嘉遯贞吉九五变旅上卦为离天下之有才德者遭时不平多遯于羇旅之中人君有文明之德嘉尚隠逸之人而征聘之如尧之访许由巢父汤之举伊尹髙宗之梦傅说文王之聘吕望汉髙祖之召鲁两生汉武帝之征申公枚乘光武之迎严光周党之嘉尚其德征聘之此嘉遯贞吉之义盖求贤以正则吉苟或有不正礼貌稍衰则贤者望望焉而去矣虽然人君嘉尚隠者之德而聘之至于不至仕与不仕各从其志可也不可勉强必欲其仕也此正志之义
　　上九肥遯无不利象曰肥遯无不利无所疑也
　　肥充大寛裕貌心广体胖之义也上九变咸咸感也上居髙亢无位无民之地何为而遯必有所感而然也夷齐之遯以纣之囚西伯而有感也范蠡之遯以勾践之杀种大夫而有感也张良之遯以吕后之杀韩彭而有感也诸贤之遯上不为人君所拘下不为小人所忽功髙名遂充大寛裕无所不利人亦无所疑忌也
　　【干下震上】大壮利贞
　　大壮上震下干四阳上长盛大壮健然则大壮唯恐过乎刚勇利乎贞正不欲其太过也
　　彖曰大壮大者壮也刚以动故壮大壮利贞大者正也正大而天地之情可见矣
　　大者壮也盛大之人必壮健刚以动故壮干刚震动上下皆健故壮大者正也刚健之人必正大故可为大壮之主
　　象曰雷在天上大壮君子以非礼弗履
　　雷在天上有盛大壮健之威君子观其象非礼之地勿宜履之畏天之威亦以自脩也
　　初九壮于趾征凶有孚象曰壮于趾其孚穷也
　　大壮上震下干震为足在四爻之上何初爻而为足初九变恒下卦为巽巽初之爻为偶亦犹鼎之初爻为足也故曰壮于趾然趾壮之人必良于行而曰征凶何也如隋之麦铁丈走及奔马初在陈为御昼则执繖夜至南徐为盗此小人恃壮而妄走动之凶者以此人君知其为盗而不用虽曰有孚其道亦穷也
　　九二贞吉象曰九二贞吉以中也
　　大壮下卦干之刚应上卦震之刚以刚敌刚本非吉德九二变丰下卦为离离之中柔与五为应得人臣柔顺之道贞正而吉以隂爻之在中也盖大壮之阳爻变柔外貌虽柔心实刚勇如张良状貌类妇人女子而其为人魁梧竒伟娄师德唾面自干卒有应诏讨吐蕃之勇此皆内刚外柔贞吉者也
　　九三小人用壮君子用罔贞厉羝羊触藩羸其角象曰小人用壮君子罔也
　　遯以二隂在下小人道长君子当遯大壮以二隂在上五居尊位为大壮之主如唐武后之时以隂主而制臣下之羣阳九三变隂下卦为兊隂邪之臣得以用事兊为羊不曰牝羊而曰羝羊者女主之制羣下也罔罟也纲纪之物也藩篱也羸缧通绕也小人用壮如来俊臣周兴之徒淫刑酷罚殄灭善类用壮之极也君子用罔如狄仁杰张柬之之徒维持其纲纪不至易唐为周虽曰贞正亦危厉而不安羝羊触藩羸其角者如邪谄依谀之人贪其禄位触其藩篱既无佐唐之功又无保身之术似乎羊之触藩羸其角进退不可象曰唯言小人用壮君子用罔而不言其吉凶者尤见君子小人之邪正于用壮用罔之时吉凶自见也
　　九四贞吉悔亡藩决不羸壮于大舆之輹象曰藩决不羸尚往也
　　大壮之义勇而健者也然亦有君子之壮礼义之勇也小人之壮血气之勇也如三九之小人用壮者也四居大臣之位奋礼义之勇剖决其藩篱不使羊羸其角使人君之位壮舆大之輹欲天下之车同轨安行而无疑此礼义之勇尚往者虽千万人吾往之往也九四变泰上卦为坤坤为大舆君子居大壮之时处大臣之位能行礼义之勇使人君安于位以治泰贞正而吉何悔之有宋仁宗初丧英宗尚幼曹太后垂帘内侍任守忠间喋母子几有则天之祸赖大臣韩撤去曹后之帘逐守忠与欧阳修司马光等同心辅政克复英宗之辟此君子用壮之义也
　　六五丧羊于易无悔象曰丧羊于易位不当也
　　易之诸卦皆以五居君位二居臣位为当位三四多言不当位独大壮六五而曰不当位何也盖大壮之卦二隂在上四阳在下如古之女娲汉之吕后唐之则天时之大变故曰位不当也六五变夬上卦为兊兊为羊羊为宗庙祭祀之大牲不使委靡之主而丧失于疆埸之内天亦不容其主祭也但大恶之人不知礼义淊天之罪靡所不为死亦无悔丧羊于易何悔之有
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　大壮下之四爻壮之盛矣至于上又变而为阳壮而又壮者也幸变爻之吉我不为其所害彼自倾危矣上卦元属兊兊为羊变为大有上卦为离离为罟罔故有羝羊触藩之象大有之时汉惠帝已即位矣唐中宗已复辟矣而吕后之诸吕武后之诸武怙势已久一旦势倾如羝羊之触藩既不能退又不能遂无所利矣然小人无厌不能详其吉凶安其分限不无妄想君子于此时也以艰难之道待之则吉苟使为害权倾势去咎亦不长也
　　【坤下离上】晋康侯用锡马蕃庶昼日三接
　　晋进也明在地下光明烛天康侯安邦之侯也侯能行文明之治王用锡马蕃多昼日三接赐之频恩之渥也内卦属坤坤为牝马昼日三接如王三锡命之类
　　彖曰晋进也明出地上顺而利乎大明柔进而上行是以康侯用锡马蕃庶昼日三接也
　　明出地上顺而丽乎大明明之大日月也出地上而明愈大矣坤之顺居下离之明居上柔进而上行也非离之明不足以喻侯之德非坤之顺不足以安侯之邦是以康侯用锡马蕃庶昼日三接也
　　象曰明出地上晋君子以自昭明德
　　君子以自昭明德脩己以治人也
　　初六晋如摧如贞吉罔孚裕无咎象曰晋如摧如独行正也裕无咎未受命也
　　初六变噬嗑下卦为震雷之震击有摧抑之状晋之初进为人摧抑唯贞正则吉罔孚下之人见其初进未能尽孚信也裕无咎者人未我信我则寛裕以待之独行之正无患得患失之心人来摧我不肤挠不目逃未受命者孟子曰我无官守我无言责岂不绰绰然有余裕哉裕无咎者盖此义也如唐之韩愈宋之苏轼人忌其才为人所摧抑者屡矣赖其独行之正不为小人所害也
　　六二晋如愁如贞吉受兹介福于其王母象曰受兹介福以中正也
　　六二变未济下卦为坎坎为加忧故曰愁如晋如愁如言康侯虑事之深忧国之重也二本隂若变阳则刚健矣康侯能忧国民得贞正之吉人君锡命受兹介福于其王母如汉唐宗室勲臣虽居侯位而受王爵想康侯勲劳之重父母得以王爵封諡之故曰于其王母以中正者得中正之道以显父母也春秋僭称王者母亦为王母时诸侯人君恐未尝锡其爵命唐郭子仪以中兴勲业之隆封汾阳王帝以锡其王母之命矣受兹介福宜哉
　　六三众允悔亡象曰众允之志上行也
　　六三变旅旅众也人君用人众所允信其悔亡乃上行者上之志亦可行者宋相吕蒙正以夹袋收天下之人材众称其贤者必大用之盖得众允悔亡之义
　　九四晋如鼫鼠贞厉象曰鼫鼠贞厉位不当也
　　鼫鼠同大鼠也九四变剥上卦为艮艮为鼠鼠性贪窃故贪饕者以防窃议之时以硕防刺重敛者蚕于民不修其政四居不当之位贪饕无厌剥削于民如硕鼠之状贞卜也卜其危厉矣北齐尉景为冀州刺史大纳贿赂神武令优者召董桶戏之董桶剥景衣曰公剥百姓何为而不剥公衣上怒而逐之古有伶谏谏臣不敢言者则伶人谏之尉景之贪主上知之而谏臣不能劾之赖有伶人以斥逐亦可见世变之不古也
　　六五悔亡失得勿恤往吉无不利象曰失得勿恤往有庆也
　　六五本柔弱变卦又为否本不可为晋之主然五爻变刚上干下坤尊卑之位定君臣之义明其悔亡矣然康侯之德志在安邦患失患得之心俱无故曰得失勿恤所往者吉无不利矣往有庆者又国人之同喜也如楚令尹子文三仕为令尹无喜色三已之无愠色盖得失得勿恤之义
　　上九晋其角维用伐邑厉吉无咎贞吝象曰维用伐邑道未光也
　　上九变豫上卦为震震为龙晋其角者龙之威在角也晋之进于上进之极矣变卦为豫犹豫之人犹有未服者维用伐其邑使其服康侯之号令然兴师问罪维危厉不安则吉而无咎倘彼未服征伐不已虽正亦吝当知邑之未服乃我道之未光也春秋时齐桓公防诸侯之师伐楚责之曰尔贡包茅不入盖得伐邑之道问罪之辞也
　　【离下坤上】明夷利艰贞
　　明日月之明也夷伤也明入地中势必受伤利乎艰难贞正则可免难
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之内文明而外柔顺下离上坤也文王遭纣之恶囚于羑里以蒙大难而演易自若箕子乃纣之至亲亦遭纣之恶内难而不能逃晦其明而为之奴正其志而不怨二圣人可谓善处明夷之时也
　　象曰明入地中明夷君子以莅众用晦而明
　　当明夷之时人人可得逃难惟大臣莅众而不可逃故用晦而明然用晦而明士君子之难事文王箕子以之为万世之标凖也
　　初九明夷于飞垂其翼君子于行三日不食有攸往主人有言象曰君子于行义不食也
　　明夷下卦元属离离为日广雅云日名阳鸟故有于飞之象飞而至于垂其翼伤之深也初九变谦有劳谦君子以拯救之君子于行三日不食有攸往者救之力恐伤日月之明也主人有言者主厯象者也如古之羲和之官日月未薄食之前先三日太史谒之天子曰某日日有食之天子乃撤乐减膳告于四方明夷初爻之君子乃人臣也减膳往救义亦弗食也左传吴伐楚入郢申包胥如秦乞师哭于秦庭勺水不入口者七日秦师乃出大败吴师且国家有难人臣乞师亦如救日之切义亦弗食也
　　六二明夷夷于左股用拯马壮吉象曰六二之吉顺以则也
　　六二变泰下卦为干干为良马马之壮者则吉明出于震至二爻经于巽位巽为股伤于左股天之左旋也二居臣位人臣拯救之吉如用壮马以追逐之使夫大明不至于受伤复还其光乃吉此人臣顺天之道可为后世法则也夏少康肇位乃季秋月朔辰弗集于房瞽奏鼓啬夫驰庶人走羲和尸厥官罔闻知所以往征之盖得拯马壮吉之义
　　九三明夷于南狩得其大首不可疾贞象曰南狩之志乃大得也
　　明夷下卦元属离大明至此已行于离明之地曰南狩者离南方人君巡狩之地敬日之如君也大首渠魁也明夷之大首如叛逆之大恶必聚羣丑以为防苟急正之则恐丑类猖獗所伤反重既获大首则余党自可降服缓以治之乃大得也书曰殱厥渠魁胁从罔治如诸葛亮之擒孟获则五溪之蛮不征自服得其大首之义也
　　六四入于左腹获明夷之心于出门庭象曰入于左腹获心意也
　　下卦为离离为大腹九三之日行于南狩经离之明地入于左腹矣获明夷之心者心在腹中得其大狩矣六四变丰上卦为震震居东方日出之门户也出于门庭则伤者不能害矣四居大臣之位能去明夷之害获心意也盖明夷之明如唐武后幽中宗于房州之时也大臣狄仁杰能去明夷之恶以复中宗之辟史臣赞之曰取日虞渊洗光咸池替受五龙夹日以飞盖得获明夷之心者矣
　　六五箕子之明夷利贞象曰箕子之贞明不可息也六五变既济上卦为坎当明夷之时及陷于坎险之中蒙难之深也利贞者当忍辱用晦利乎贞正苟所守不正则有祸矣箕子之贞正其明万古不可息灭也后世亦有明夷如箕子之用晦者如唐相裴延龄贬陆贽于中州土塞其门盐菜皆从狗窦中入德宗未尝知之丁谓谋罢冦凖相位真宗初不知之嵗余忽问左右曰吾目中久不见冦凖何也左右莫敢言上亦不再问且箕子为之奴纣愚自专其恶也唐宋奸邪擅权斥逐大臣人君皆不知之呜呼曽谓德宗甚于纣之不明也
　　上六不明晦初登于天后入于地象曰初登于天照四国也后入于地失则也
　　上六变贲山下之火光不能逺大扺日晦则月明明夷至此日已晦矣月亦为明夷所伤不能明其晦矣初登于天照四国者日之常则也后入于地为明夷所伤失其则矣此言纣之不仁失则而败然则人君何以为则知礼义崇教化亲贤才去奸恶守此为则国祚乃延后世亦有失则之君胜于纣者如秦始皇焚诗书坑学士筑长城崇峻宇君失则之甚也卒以求仙而死于沙丘絶不知礼义为何事梁武帝穷兵黩武舍身为奴失则之甚也卒以佞佛而饿死于台城亦不知礼义为何物呜呼人君不知礼义而失国者良可兴叹
　　【离下巽上】家人利女贞
　　家人一家之人父子兄弟夫妇长幼之类上巽下离二女同居利女贞者正家先自女子始如尧妻舜之二女观其治家之法二女正后妃之位能守妇道谨家法则家道正
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　女正位乎内离之中爻也男正位乎外巽之中爻也二隂与五阳为应故曰正位家人有严君焉亦言五爻之刚也故治国必先齐其家
　　象曰风自火出家人君子以言有物而行有恒
　　家人上巽下离如风自火中出风火之气合而为一治家之道同心同德亦如风火之合气也言有物者究事物之理行有恒者行久逺之道
　　初九闲有家悔亡象曰闲有家志未变也
　　初九变渐下卦为艮艮为门阙为阍寺防闲有家者也上巽下艮老妇士夫亦相防闲苟使防闲有理其悔亦亡唯李贺齐名然少有痴病而多猜忌防闲妻妾遇于苛酷而有散灰扃户癖时谓疾痴识者鄙之非齐家之正也
　　六二无攸遂在中馈贞吉象曰六二之吉顺以巽也六二变小畜得隂止阳之义二居臣位得妇道之正家人之卦妇主中馈贞正而吉无攸遂者二爻变刚无所遂其刚健之志惟顺与巽乃可从夫而克家也盖治国自齐家始诗美文王之德曰刑于寡妻至于兄弟以御于家邦其斯之谓欤
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也【嗃呼落切】
　　嗃嗃严厉貌嘻嘻言笑貌九三变益下卦为震震亦有震雷虩虩笑言哑哑之象治家之道宁可严厉不宜嘻笑严厉而吉家人敬畏不严而至于嘻笑失家节也终至羞吝盖治家之道如冀缺夫妇之相敬如賔梁鸿之妇孟光举案齐眉严厉而吉也乃若梁冀之妻孙夀为龋齿笑嘻嘻失节不能正家矣
　　六四富家大吉象曰富家大吉顺在位也
　　六四变同人同人之义亦欲家道之和同也礼记祭义曰臣能世禄曰富非财利之富也士君子能齐家治国如周公吕望传世禄之久享国祚之逺斯为富矣顺在位者四居大臣之位承顺国事不失臣节宜其大吉也
　　九五王假有家勿恤吉象曰王假有家交相爱也天生烝民人孰无家至于王假有家则立宗庙假鬼神以为祭祀主三代以来人君皆以王称至秦始皇人君始称皇帝臣下则为王侯宗庙既成则臣下交相爱也如汉髙祖崩大臣使人迎代王王曰奉髙帝宗庙重事也寡人不足以称丞相陈平等曰臣等为宗庙社稷计不敢忽愿大王幸聴遂即帝位是为文帝盖臣爱得君为宗庙祭祀主君爱得臣奉宗庙粢盛九五变贲文采有光人君即位之初祗见厥祖羣小讹言勿恤则吉苟或恤之则二三其德君臣不能相爱
　　上九有孚威如终吉象曰威如之吉反身之谓也齐家之道以孚信威严为主上九变既济家道成矣人有威严孚信言不妄发行不妄动始得威如之吉大学曰其家不可教而能教人者未之有也此反身之谓也江州陈氏族宗七百口每食设广食长幼以次坐而食有畜犬百余亦共一牢食一犬不至诸犬为之不食此信也非特信于家人亦信及豚鱼也
　　【兊下离上】暌小事吉
　　暌乖离也上火下泽隂阳之气不交必至乖离暌二女同居其志不同行小事则吉大事则凶也
　　彖曰暌火动而上泽动而下二女同居其志不同行说而丽乎明柔进而上行得中而应乎刚是以小事吉天地暌而其事同也男女暌而其志通也万物暌而其事类也暌之时用大矣哉
　　火之性炎上水之性润下暌而不同也说而丽乎明兊之附离也柔进而上行得中而应乎刚二刚而五柔也天地之暌隂阳之交错也其事同者时序之不易也男女之暌家道之消长也其志通者父子兄弟夫妇长幼不失其序也万物之暌昆虫草木飞走动植之异也其事类者生成变化不失其时也
　　象曰上火下泽暌君子以同而异
　　君子和而不同小人同而不和暌之象也盖人心秉彞则同所见则异武王伐纣忧一时之无君伯夷切谏忧万世之无君武王伯夷皆不失为圣人此同而异之义
　　初九悔亡丧马勿逐自复见恶人无咎象曰见恶人以辟咎也
　　此则国家之暌人臣出疆以避咎者初九变未济下卦为坎坎之说卦曰其于马也为美脊当暌之时人臣越境以辟咎其悔亡已或者经过之处而丧其马勿逐自复者恐所失之处或有恶人急逐则有灾咎然国有禁令人亦难乎久藏待其久而自复也见恶人以避咎者如孔子欲行其道辙环天下遭桓魋之恶微服而过宋于鲁见阳货以辟咎也
　　九二遇主于巷无咎象曰遇主于巷未失道也
　　宫中长防相通曰永巷此亦君臣为奸邪离间情志之暌不能宣言于朝而待君于永巷而言者人臣之志忠诚故得无咎然事关朝政休戚所系非谄谀之私言亦未失人臣之道也九二变噬嗑事有难言者亦犹肉物之难噬宣王宴起羣臣无敢言者姜后脱簪珥待罪于永巷而进谏亦遇主于巷之义也
　　六三见舆曳其牛掣其人天且劓无初有终象曰见舆曳位不当也无初有终遇刚也
　　治家之法欲使家人温和则不暌苟或凶横不率则以礼义道之牛亦人家有豢之畜产也其初生者未驯或曳其舆或掣其人教之者当破其天劓其鼻曳其绳使其初之未驯者终至于驯不至乎伤人也此盖设牛以为喻欲子弟軰观之以见其牛之可教而驯岂有人而不如牛之可教乎遇刚者暌之二女同居本暌六三变刚而为干通卦为大有刚能不柔所以不至于暌虽不当位变刚而吉也愚又有牛之说以为喻隋时牛弟醉射杀驾车牛还妻曰叔射杀牛曰作脯坐定妻又曰叔射杀牛大是异事曰已知顔色自若然之妻妬欲间兄弟而暌之度量寛大不为其所间兄弟不至乖离亦可为听谗者之戒
　　九四暌孤遇元夫文孚厉无咎象曰交孚无咎志行也暌曷以为孤二女同居无阳而孤安有元夫之遇九四变损上卦为艮为少男与下卦兊之少女相遇故曰元夫夫妇交感其情相孚虽危殆不安亦无咎也人臣之遇旧君如宋相李昉以司空致仕于家太宗元夕御宴以安车召昉为近侍曰昉可谓善人君子也事朕两入中书未尝有伤人害物之事宜其今日所享如此大臣与君相孚其志行者多类此
　　六五悔亡厥宗噬肤往何咎象曰厥宗噬肤往有庆也五为治晦之主安有厥宗噬肤之象六五变履上卦为干厥宗如同人六二变干而有同人于宗之义噬肤者暌而复合如歃血割耳之盟治家之道或兄弟夫妇有暌当求宗族之尊严者戒训之苟或不听重则为盟誓以警畏之其悔亡往则何咎春秋时诸侯谋尊王室谋伐邻国之不用命者或制牛首歃血以盟之如赵客毛遂说楚楚王未从遂取牛马之血奉铜盘以进王与歃血定从亦厥宗噬肤之义既盟之后使暌者合从往则有庆也
　　上九暌孤见豕贞涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也
　　系辞曰木为弧剡木为矢弧矢之利以威天下盖取诸暌暌二女同居无夫而孤往求匹配离与坎对见豕负涂者坎为豕也暌之极必鬬古者人君征伐载神主而行如文王卒武王载木主以伐纣载鬼一车者神主耳非真鬼也鬼无形安能载初疑其来者为冦先张之弧以迎敌之后知其来者求婚媾故说之弧以释疑上九变归妹上震下兊和合为婚媾故不暌也遇雨则吉者雷在泽上者雨而吉也羣疑亡者隂阳之和也【木主事见伯夷传】
　　【艮下坎上】蹇利西南不利东北利见大人贞吉
　　蹇难也如足之跛而难行遇险而有难也坎居正北艮居东北水山之险也凡解难者先利乎西南不可冒东北之险而遽进也利见大人者大人有德而可以解难求见之心亦贞正而吉也
　　彖曰蹇难也隂在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉【知去声】
　　险在前者如奸恶之徒在吾之前冒险而进必为其所害圣人于彖辞曰见险而能止知矣哉人愚闇者患得患失之心重虽见险难在前尚亦顾恋而未止惟知者见险之不可行截然而止之故能免难利西南往得中者五刚二柔而得中也不利东北其道穷者初上二爻皆险隂而不可行也利见大人往有功者蹇难之时不见大人以行事安得有功当位贞吉以正邦者五阳二隂皆当君臣之位又当贞吉而吉可以正邦也治蹇之时功用之大也如此
　　象曰山上有水蹇君子以反身脩德
　　蹇之难行君子岂宜躁进反身脩德可免于难
　　初六往蹇来誉象曰往蹇来誉宜待也
　　蹇之下卦为艮艮止也不当往者也而曰往蹇来誉何也初六变既济既济之时难已解矣君子之往往必得誉也宜待者尤未敢苟进待其征聘而后行也孟子曰太公辟纣居东海之滨闻文王作兴曰盍归乎来吾闻西伯善养老者盖有所待也
　　六二王臣蹇蹇匪躬之故象曰王臣蹇蹇终无尤也蹇蹇足将进而趦趄之义六二变井二居王臣之位如临井之时恐有临深履薄之危常若蹇蹇而难行匪躬之故非已身之有疾病也人臣待君之礼合如此何怨之有如孔子于朝廷君在踧踖如也君召使摈足躩如也至于执圭之时足蹜蹜如有循皆王臣蹇蹇之礼子曰事君尽礼人以为謟也盖此义也
　　九三往蹇来反象曰往蹇来反内喜之也
　　九三变比下卦为坤得平地而行无水山之险变卦得比之主内喜可知伊尹耕于有莘乐尧舜之道当桀之时以天下为已任五就汤五就桀往蹇来反不畏蹇难来而又反反而又来得汤以成功出生民于涂炭心内之喜曷可胜言
　　六四往蹇来连象曰往蹇来连当位实也
　　六四变咸山泽通气故曰往蹇来连四居大臣之位而能荐贤以解难引其朋类如拔茅连茹之来如萧何之追韩信魏无知之荐陈平娄师德之荐狄仁杰仁杰之荐张柬之皆解难大臣位当之实也
　　九五大蹇朋来象曰大蹇朋来以中节也
　　蹇至五爻居坎之中蹇已大矣故曰大蹇五居尊位为治蹇之主九五变谦谦德之君而求贤才之朋以共治庶大蹇之难可解以中节也然则治蹇之朋亦难乎其人如汉宣帝图霍光等十一功臣于麒麟阁汉显宗图中兴二十八将于云台唐太宗图开国功臣二十四人于凌烟阁皆治蹇之大臣也
　　上六往蹇来硕吉利见大人象曰往蹇来硕志在内也利见大人以从贵也
　　蹇难未解之时朋来治蹇岂能求才德之兼备者至上六难巳解矣必求硕德之人以共治之如三代之伊尹吕召硕德之大人也利见大人利见九五之大人以从贵也志在内者九三内喜之应也






　　周易爻变易緼卷五
<经部,易类,周易爻变易缊>
　　钦定四库全书
　　周易爻变易緼卷六　　　元　陈应润　撰
　　【坎下震上】解利西南无所往其来复吉有攸往夙吉【解音蟹】
　　解卦上震下坎亦东北之有险为之解解散也利西南避东北之有险也难既解尤所往矣于无所往之地使逃难之民来归还则吉有攸往夙吉者夙早也苟尚有当解之事宜早往以解之恐难之再作不易解也
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆觧之时大矣哉解之险在东北而曰利西南者解难之道不可安居动而免乎险则难可解苟或冒险而往先陷于险则难将谁解故险在东北而先解西南骤往东北则触其险而难解矣往得众者人君苟能解难则有济世之才者其来众矣其来复吉乃得中者如隂之消隂之来复则吉二之刚五之柔相应而得中也人间酷暑如烈火之焚惔雷雨一作不啻如解倒悬之急古之圣人以雷雨为解其亦取义于此欤百果草木皆甲拆又言雷雨作解布发生之德也
　　象曰雷雨作解君子以赦过宥罪
　　解难之道苟以作难之人人人而治之则恐难将复作君子于此当赦过宥罪啓其自新之门书曰殱厥渠魁胁从罔治此得赦过宥罪之义
　　初六无咎象曰刚柔之际义无咎也
　　解之为卦上震下坎二强相敌而为难安有刚柔之际初六变归妹上震下兊刚柔所以交际也盖解难之人刚柔兼济则可也苟过刚而暴过柔则弱不刚不柔义则无咎如汉赵充国屯金城寓兵于农且耕且战此得刚柔相资之道也
　　九二田获三狐得黄矢贞吉象曰九二贞吉得中道也荀九家说卦坎为狐田获三狐得狐之多也九二变豫下卦为坤坤为黄得黄矢贞正则吉二为解难之臣假田猎以耀武获三狐得黄矢田之有功也得中道者二与五应也昔者赵简子使王良与嬖奚乘终日而不获一禽嬖奚反命曰天下之贱工也或以告王良良曰请复之强而后可一朝而获十禽且二为解难之臣不为诡遇田获三狐得作难之尤者亦已多矣至于黄矢之得又人君之所赐也吉哉
　　六三负且乘致冦至贞吝象曰负且乘亦可丑也自我致戎又谁咎也
　　下卦元属坎说卦曰坎舆也为多眚为盗六三变恒雷风之变三居不当之位负戴之人一旦改常而乘君子之器宜乎致冦之至贞卜也卜其羞吝可见矣且难未解之时往来皆冦小人而乘君子之器宜冦之害我也盖自我之不安于分而致冦将谁咎哉汉髙祖为项羽围荥阳纪信诳楚乘王车黄屋左纛曰汉王降楚虽汉王得遁信终为羽所杀自我致冦之义
　　九四解而拇朋至斯孚象曰解而拇未当位也
　　上卦元属震震为足拇足之大指也解难者如解倒悬之急必先解其足之拇指九四变师行师之道非一人可能解难朋众之至斯可孚信师以二爻之刚为行师之主四则不当其位苟遭陷穽朋友亦可为之解难矣唐杜兼诬奏李藩摇动军情上怒召杜佑持诏杀之佑素与藩厚懐诏旬日不发谓藩曰吾已密谓用百口保君矣由是藩获免此朋至斯孚得解悬之义也
　　六五君子维有解吉有孚于小人象曰君子有解小人退也
　　解难之道维君子能解小人幸灾乐祸欲国家之有难喜兵好杀希赏贪功至于难极无防可解然后求君子以解之小人始信而退也五居尊位为解之主自可解难六五变困困厄之时人君不能自解上卦变兊兊为口舌维求能言君子以解则小人自退昔鲁仲连游赵魏遣辛垣衍说赵尊秦为帝仲连言秦称帝之害秦将闻之为却五十里平原君赵胜欲封仲连辞不受乃以千金为夀鲁连笑曰所以贵于天下之士者为人排难解纷乱而无取也即有取者是商贾之士连不为也遂辞去盖得君子有解小人退之道也
　　上六公用射隼于髙墉之上获之无不吉象曰公用射隼以解悖也
　　上六变未济上卦为离离为雉为甲胄为戈兵皆射隼之义隼鹘鹞之属墉城垣也未济之时难尚未解公用射隼于髙墉之上耀武以解难也获之无不利得作难之人矣田禽射隼皆解悖之道也唐安禄山反贼将令狐潮围雍丘雷万春立城上与语矢着面不动潮疑木人谍得其实乃惊潮谓张廵曰向见雷将军知足下军令矣遂退师军令之严又过于射隼之解悖矣
　　【兊下艮上】损有孚元吉无咎可贞利有攸往曷之用二簋可用亨【亨享也】
　　损抑也减损也为损之道节饮食省财用为先况解难之后礼乐未备苟使其乎昔奢侈一旦骤然损抑人必疑之惟其平日节俭人皆孚信乃大善而吉也贞卜也节俭之人人皆孚信何咎可卜利有攸往由此而行所往无不利恐一时俭损解难之后又生骄奢曷之用何以为用也二簋可用亨礼之繁文惟祭祀之时不能减省君子至诚惟用二簋以盛黍稷亦可祭天地享鬼神子曰礼与其奢也宁俭此之谓也
　　彖曰损损下益上其道上行损而有孚元吉无咎可贞利有攸往曷之用二簋可用亨二簋应有时损刚益柔有时损益盈虚与时偕行【亨享同】
　　兊二阳一隂艮二隂一阳损下益上者损兊之阳益艮之隂盖欲五刚二柔君臣之位定祭祀之礼其文颇繁以解难之后止用二簋言其不当损者亦能损之故曰二簋应有时天下平定之后礼乐渐备非二簋可能祭宗庙故曰损刚益柔有时损益盈虚与时偕行者观时之可损则损可益则益当损不损则事浮华当益不益俭不中礼故君子观时而为之损益也
　　象曰山上有泽损君子以惩忿窒欲
　　居损之时君子当惩戒其忿怒窒塞其利欲忿不惩则好胜不已欲不窒则求益无厌皆非处损之道也
　　初九已事遄往无咎酌损之象曰已事遄往尚合志也初九变蒙下卦为坎坎为加忧故虽已行之事有速往者虽得无咎然则居损之时一时权宜非经久之常法难既解矣斟酌损之之道当损与不当损者如祭祀之礼一时用二簋岂可为后世法已事速往者亦当酌礼而损益之嘉尚乎上之合志也汉髙祖初定天下萧何治未央宫上见其壮丽谓何曰天下匈匈劳苦数嵗成败未可知是何治宫室过度也对曰天子以四海为家非令壮丽亡以重威且亡令后世有以加也然则髙祖得酌损之道萧何未解其义也
　　九二利贞征凶弗损益之象曰九二利贞中以为志也二居臣位既丽乎贞正何凶之有九二变颐下卦为震人臣居损之时不能节俭而求口食之养动必有凶臣下之俸禄有常不可太损亦不可求益故曰弗损益之中以为志者二爻变柔守臣之节以为志也宋张文节公为相自奉甚约外人颇有公孙布被之讥公曰吾今日之俸举家锦衣玉食何患不能顾人之常情由俭入奢易由奢入俭难一旦去位家人必至失所此得弗损益之中以为志之道
　　六三三人行则损一人一人行则得其友象曰一人行三则疑也
　　大抵夫妇之道一隂一阳而已隂阳配合始能化生三人行则损一人如下卦巽之二阳一隂是多一阳也上卦艮之二隂一阳是多一隂也减下卦之一阳配上卦之一隂所谓一人行则得其友损有余而补不足推致其极隂阳配合其义一也六二变大畜下卦为干干之三阳为三人者亦犹需之上九言不速之客三人来言下卦之干也盖人之同行亦防嫌疑三人偕行则有羣居偶语之嫌故于三人之中损一人之有余一人之中补一人之不足得用损之道也秦始皇暴虐天下偶语者有弃市之令所以人之行者亦不敢为羣也汉律三人以上无故饮酒罚金四两故以赐大酺为惠泽此衰世之民损而乂损也
　　六四损其疾使遄有喜无咎象曰损其疾亦可喜也天下之物损之则有忧惟疾病损之则有喜六四变暌家人之暌胜于病疾之灾能减损之亦可为喜而无咎也汉髙祖卧病禁中诏无得入羣臣樊哙排闼直入上独枕一宦卧哙流涕曰始陛下取天下何其壮也今天下已定何其惫也帝笑而起哙可谓能损其疾矣
　　六五或益之十朋之弗克违元吉象曰六五元吉自上祐也
　　尔雅一曰神二曰灵三曰摄四曰宝五曰文六曰筮七曰山八曰泽九曰水十曰大两为朋十朋之言其益之多也六五变中孚为治损之主诸事未能加益唯卜筮之益主十朋人不为多盖国有大疑卜者众如从筮从卿士从庶民从事弗克为始为元善而吉也五居尊位为治损之主至此卜吉皆天之所祐也昔尧沈璧于洛负书于背上赤文成字禹治水于洛得神天乃锡禹洪范九畴箕子陈于武王此言得之始也然则龙马负图伏羲画易之时也有矣故系辞曰成天下之亹亹者莫大乎蓍又曰天生神物圣人则之是知羲皇之时已有神矣
　　上九弗损益之无咎贞吉利有攸往得臣无家象曰弗损益之大得志也
　　损至乎上损已极矣上九变临临下之君损益得中损不至于太损益不至于太益故得无咎其卜亦吉所往亦无不利矣得臣无家者人君节俭自损故臣下公尔忘私国尔忘家君臣相得大得志也汉文帝能尚节俭欲作露台而惜百金之费后宫衣不曳地故贾谊说上令敺民而归之农晁错劝上欲民务农在于贵粟终帝之世劝农之诏数下卒至海内富庶三代以来人君之富未有之也
　　【震下巽上】益利有攸往利涉大川
　　益増益也人之有益于天下之事必力行之利有攸往也利涉大川求其必济也
　　彖曰益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行【庆音羌】上之巽二阳而一隂下之震一阳而二隂损上益下盖欲损有余而益不足自上下下刚能下柔其道所以大光也利有攸往中正有庆风雷皆动者利有所往五之刚二之柔得中之正所以有吉庆也利涉大川木道乃行巽为木震之动而利涉也益动而巽益卦震下巽上震动而巽顺也日进无疆者风雷之行顷刻遍于天下无疆界之可限也天施地生震一索而得干之阳巽一索而得坤之隂者风雷交作之时天施地生之日其益也可谓无方矣益之时与时偕行者时之当益则益之弗违其时也
　　象曰风雷益君子以见善则迁有过则改
　　当迅雷风烈之时孰不警惧君子见善则迁有过则改惧心一生克已复礼此求益之大者也
　　初九利用为大作元吉无咎象曰元吉无咎下不厚事也
　　初九变观居益之初欲使下民观瞻后世仪则故大有作为以行益之道所谓大作者非谓宫室土木之兴城郭甲兵之盛如班固赞孝武曰孝武初立罢黜百家表章六经兴太学脩郊祀改正朔定厯数协音律作诗乐建封禅礼百神绍周后号令文章焕然可述乃天下大事之大作也故得大喜而吉无咎也下不厚事者欲上之节俭不欲下民之厚事于上也然则汉武能为大作而不能节俭用桑羊孔仅之徒造榷酤禁盐铁算舟车列市肆剥削于民淫刑酷敛厚于事上晚年下轮台之诏以自责悔无及矣
　　六二或益之十朋之弗克违永贞吉王用享于帝吉象曰或益之自外来也
　　损之六五变中孚而有或益之十朋之之象盖人君之卜也益之六二亦变为中孚亦有或益之十朋之之象盖人臣之卜也人臣无藏之室如周家有大事之可疑臣下之有不协从者卜之于朝廷弗克违者得羣臣之协从矣又当永守贞正则吉苟吉矣人臣亦不敢自享于帝王用享于帝吉而又吉也自外来者求上之益下也昔臧文仲居蔡山节藻棁孔子讥其非知盖蔡大也臣下岂宜藏之况其不务民义謟渎鬼神僭上失礼安得为知
　　六三益之用凶事无咎有孚中行告公用圭象曰益用凶事固有之也
　　凶事如国有大丧水旱札瘥军旅之事家国之富行之如常若固有之故无咎有孚中行者三爻变刚而有孚得中行之道人臣有孚于君者也告公用圭者大禹治水亦国之凶事禹锡圭告厥成功亦此类也六三变家人下卦为离离为甲胄为戈兵皆凶事也春秋诸侯不伐丧亦惧它国之有凶事也
　　六四中行告公从利用为依迁国象曰告公从以益志也
　　解难之余损则守国而求益益则用利思为依君迁国之计六四变无妄上卦为干干则刚健之德四居大臣之位以柔变刚得中行之道告公从如筮吉告公协从而若盘庚之三迁周成之东迁皆告公而行事告之从以益其志羣臣不敢有所违也
　　九五有孚惠心勿问元吉有孚惠我德象曰有孚惠心勿问之矣惠我德大得志也
　　九五变颐颐养也五居尊位为益之主当为颐养之道以惠养子民有孚惠心君有孚信惠养子民之心如调和元气四时不失其序寒而衣饥而食所惠在民之心而民不知之然民之知与不知我亦不问民心既孚大善而吉也有孚惠我德者如孟子对梁惠王曰王如施仁政于民省刑罚薄税敛深耕易耨壮者以暇日修其孝悌忠信入以事其父兄出以事其长上此则有孚惠我德所以大得志于民也
　　上九莫益之或击之立心勿恒凶象曰莫益之偏辞也或击之自外来也
　　上九变屯上坎下震上坎之水至土而盈不可益矣莫益之此则偏言上坎之辞耳或击之言下卦震雷之击也盖雷之震怒之时立心勿恒者必遭其诛击而凶也自外来者坎之心险而无常也大抵求益之人多无恒心为富不仁阳虎自喻左传载齐庆氏亡分其邑与晏子晏子不受人问曰富者人之所欲也何为不受对曰无功之赏不义之富祸之媒也我非恶富失德也盖得莫益之义
　　【干下兊上】夬于王庭孚号有厉告自邑不利即戎利有攸往
　　夬决也上兊下干五刚一柔刚健之极而能夬决发于王庭决天下之大事也孚号有厉凡决罚刑政先孚信其号令于民然后行其刑罚人命至重决罚苟当亦危厉而不安国人有罪告自邑以决其罪不利即戎不可行师以征伐之利有攸往者顺刚之长也
　　彖曰夬决也刚决柔也健而说决而和于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　刚决柔者五刚决一柔也健而说决而和干健而兊说健者可能决说者可以和于王庭柔乘五刚者干有刚健之德故于王庭兊有剖决之才可以治刑也此得内刚外柔刚柔相济之道孚号有厉其危乃光者孚信其号令于民而有哀矜恻怛之心虽危亦光也告自邑国人近王庭而听其号令也不利即戎苟逺人有罪拘系于有司王庭之下自可治之不必兴戎伐罪倘所犯非重又不聚冦兴师讨之所尚乃穷也利有攸往刚长乃终者刚长至五而终不至于上之亢极也
　　象曰泽上于天夬君子以施禄及下居德则忌
　　泽上于天如水之决下也人君观其象施其爵禄及于臣下欲其夬决之明苟居于小德局于小惠多所疑忌无刚果之才则不能决矣
　　初九壮于前趾往不胜为咎象曰不胜而往咎也夬之爻辞多言壮者与大壮之卦取义略同大壮初九下卦干之变巽曰壮于趾征凶夬之初九下卦亦干之变巽而曰壮于前趾往不胜为咎盖大壮通卦变恒震雷在上动必有凶夬之通卦变上卦大过为兊兊为羊利乎走者夬之为义贵乎夬决而不欲迟疑如羊之争走不胜者则有病有病则为咎矣昔者厐防忌孙膑之才刖其足欲使其不能行防为魏将伐韩韩请救于齐齐以田忌为将孙子为师救韩孙膑乃为减灶之法倍日并行逐之伏兵于道杀厐防于马陵此亦往不胜为咎之义
　　九二惕号莫夜有戎勿恤象曰有戎勿恤得中道也【号去声】
　　九二变革下卦为离离为甲胄为戈兵故有冦戎之象二居臣位莫夜有戎冦之临境但兢惕其号令以警不虞勿恤其冦至与不至也有备无患得人臣之中道也唐段秀实为泾原节度三四年间土蕃不犯塞号令严明清约率下朱泚反秀实以笏击贼虽为其所害万世之忠臣也
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　九三变兊兊为附决兊为泽上下皆兊雨之作也夬之爻辞多言壮者偕壮以喻决也頄面之颧肉也頄非受决之处古者墨刑湼墨于面盖犯罪之轻者书曰书用识哉欲并生哉欲其改过自新也又曰宥过无大刑故无小此则法所不容情则可恕者壮于頄有凶墨刑明矣君子夬夬决而能坎者也独行如复之初爻为阳上五爻皆隂六四变阳故曰中行独复夬之上爻为隂下五爻皆阳九五变隂亦若中行独复之义也想君子论行之时独断其情之可恕遇雨若濡如得沛然之施濡洗其恶令其自新也愠含怒意君子虽有愠色终不之咎也如汉有黥布与夫宋有黥狄皆黥而后贵也宋苏颂知审刑院知金州张仲宣坐赃法当伏黥以流颂奏古者刑不上大夫今刑为徒恐汚辱衣冠由是命官免杖黥亦愼刑之良法也
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　夬之上卦元属兊兊为羊为附决九四变需上卦为坎坎为耳痛为血卦四居大臣之位过于行险决狱不当故其决至于臀无肤臀既无肤其行不进次且其行矣牵羊而悔亡者羊之性狠败羣者亦难牵此其行之次且也哉然则如春秋楚伐郑郑伯肉袒牵羊以谢罪亦可悔亡也闻言不信古者司冦之职以五声听狱讼听既不明安能听讼彼之刚暴不信人之言人亦不信其言既无听讼之才安能决狱虽居臣位而为位不当也汉严延年为郡守过于刚暴人号屠伯甯成为都尉人号乳虎皆非当位者
　　九五苋陆夬夬中行无咎象曰中行无咎中未光也【苋形甸反】
　　苋说文曰山羊细角者羊之走疾者无如山羊夬之上卦属兊兊为羊故苋陆夬夬夬夬行之夬也九五变大壮而上卦为震震为犬涂羊之走于陆中中行而无咎五刚之变柔也五居尊位为夫之主变爻柔弱不能决大事如山羊奔走于陆其行夬夬仅能无咎而无中正之德所施终未光也九五乃大壮六五之变故卦中多说壮如壮于前趾壮于鸠之类大壮羝羊触藩乃圣人变兊也六五亦言丧羊于易震之变兊也夬之上卦既属兊九四曰牵羊悔亡则九五之苋陆夬夬为山羊明矣唐代宗庸懦之主也为宦官李辅国所制呼为尚父不能显戮之以为国家之光遣盗窃其首诛一大恶亦可谓中行无咎也
　　上六无号终有凶象曰无号之凶终不可长也
　　此爻乃乾卦上九之变干变而隂居人君之位髙而无咎故曰亢龙有悔夬之上六变阳阳亢之极无位无臣安得有号令且夬之卦辞曰孚号至此无号矣无号之凶终不可久长也如汉灵献唐僖昭为奸臣阉宦所制号令非自已出既无号令凶可知矣
　　【巽下干上】姤女壮勿用取女
　　姤遇也姤与复对复以一阳遇五隂姤以一隂遇五阳能敌五阳女之壮也勿用取女但此等女不淫则悍难与为配配亦不能久如春秋夏姬之遇九夫其壮为何如哉
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　柔遇刚者刚之众柔之寡也柔虽曰寡日长一日而盛刚虽曰众日消一日而衰但刚柔初焉相遇如天地之气交感品物咸皆章美也刚遇中正二五之刚相应也君臣有刚健之才天下之道可以大行矣
　　象曰天下有风姤后以施命诰四方
　　风行天下如人君施设命令诰于四方
　　初六系于金柅贞吉有攸往见凶羸豕孚蹢躅象曰系于金柅柔道牵也【柅女履切蹢音的躅音逐】
　　姤之一隂初生于五阳之下小人道长之初何以止之柅止车之物君子防其隂之漫长系于金柅以止之不容其进贞固则吉也初六变干干为金故曰金柅豕性刚躁虽羸瘦之豕见恶类之来亦蹢躅跳跃而不安以其有孚信也君子之待小人以犬豕之类目之系于金柅之下有攸往见凶者苟或系之不固为其脱去小人肆无忌惮往则见凶左传载后夔生伯封实有豕心贪惏无厌谓之封豕后世言大恶者必曰封豕长蛇小人之魁也干之初九变隂曰阳在下姤之初九变阳曰柔道牵爻变之义若此
　　九二包有鱼无咎不利賔象曰包有鱼义不及賔也【包庖通】
　　包庖通九二变遯此必有隠德者姤之下卦二爻变隂居臣妾之位如妇人主中馈庖厨有鱼以供祭祀而不及賔客者何也盖隠遯之士无賔客之至得鱼不多义不及賔客也如茅容初见郭林宗容杀鸡为馔林宗意谓已故既而以鸡奉母以草疏与客共饭林宗敬之曰卿贤乎哉此义不及賔客得有咎乎
　　九三臀无肤其行次且厉无大咎象曰其行次且行未牵也
　　姤之九三逆防则为夬之九四也夬之九四变坎曰臀无肤其所次且姤之九三变坎亦曰臀无肤其行次且盖坎为血卦所以臀无肤变卦之说明矣九三变讼想讼之辞穷者遭决矣然则危厉而无大咎者遭鞭朴之刑罪之轻者行未牵者下卦巽之变坎不用柔道所牵也唐太宗观明堂鍼炙图以人五藏附背禁毋鞭背往往古时已有鞭臀之刑矣杜甫云脱身簿尉中始与捶楚辞是知催科之责司县小官不能免焉
　　九四包无鱼起凶象曰无鱼之凶逺民也
　　四居大臣之位奉祭祀供賔客而使包厨无鱼以起国家之凶逺民之甚也九四变隂通卦为巽巽顺隂柔不能为国纲纪使庖厨无鱼失祭祀賔客之礼可谓逺民而凶矣书曰民可近不可逺逺民则凶战国时冯驩初为田文食客弹铗而歌曰长铗归来兮食无鱼文为齐相而使食客无鱼吝之甚也公孙为相食故人髙贺脱粟饭一肴亦此类也
　　九五以杞包瓜含章有陨自天象曰九五含章中正也有陨自天志不舍命也
　　姤之上卦元属干干为木果瓜果之美者九五变鼎有烹餁之义五居尊位主祭祀者也包瓜而供祭祀如夫子所谓疏食菜羹瓜祭取其诚也祀当作杞含章有陨自天瓜之含其章美之味自天之降也此亦干之变也盖以中正者二与五应二变柔则上之五刚未变五变柔则下之二刚未变得中正之道也志不舎命者为祭祀主志在事天知天命之不可舎也月令仲春上下命乐正习舞舎菜如苹蘩之属皆可荐况于瓜之美乎先儒多以为杞叶包瓜之说且格物之学先取其理杞叶阔不满寸余长不满二寸安能包瓜且六二既曰包有鱼九四又曰包无鱼则九五为祭祀主包瓜明矣它无疑也
　　上九姤其角吝无咎象曰姤其角上穷吝也
　　上九变大过上卦为兊兊为羊羊之力在角故曰姤其角隂变于上柔与刚敌者也如坤之上九龙战于野乾坤之鬭则大姤之上九妇人恃壮而鬭于上穷吝而已矣如吕后杀戚夫人为人彘武昭仪杀王后皆妇人之角力也
　　【坤下兊上】萃亨王假有庙利见大人亨利贞用大牲吉利有攸往
　　萃聚也水在地上则为比泽地上则为萃取义略同人君能聚天下之民为天下之主故亨通民既聚矣当立庙祭享感假鬼神利见大人不能为萃之主大人贞正所萃亦正用大牲吉立庙之初当用大牲利有攸往顺天命而行也
　　彖曰萃聚也顺以说刚中而应故聚也王假有庙致孝亨也利见大人亨聚以正也用大牲吉利有攸往顺天命也观其所聚而天地万物之情可见矣【孝亨之亨享通】顺以说刚中而应坤顺而兊说五刚而二柔皆中应也王假有庙致孝享者人君聚民之初先立宗庙也利见大人亨聚以正者苟非大人则所聚不正矣用大牲吉坤牛而兊羊也利有攸往顺天命者天命弗顺何以能聚观萃之象而天地万物之情皆萃乎有德之主矣
　　象曰泽上于地萃君子以除戎器戒不虞
　　民既萃矣恐不教则羣居为乱除戎器者消其争鬭之心戒不虞者警其无备之患
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　初六变随下卦为震震惊也民之初聚虽有孚信不保其终乃乱乃萃其志尚乱而未定马援初见公孙述以井蛙目之闻光武雄断若号呼而来光武一见脱略边幅握手为笑曰君非刺客乃说客耳勿恤其它也往无咎者光武不以它往而见咎其志乱者乃马援依托未定之时也
　　六二引吉无咎孚乃利用禴象曰引吉无咎中未变也六二变困下卦为坎人之困厄已矣一旦得萃之主二居臣位以刚健之才引类而进故得无咎但乍聚之人恐其中心未能尽变臣既与君相孚当用祭祀祈福结誓鬼神使众心皆孚然后所萃乃定禴薄祭也如越人相交以丹鸡白犬盟之皆禴祭之薄者也
　　六三萃如嗟如无攸利往无咎小吝象曰往无咎上巽也
　　六三变咸下卦为艮艮止也萃聚之初为人所止故有嗟如之叹似若无所利矣既聚之人见上之人巽顺感说往则无咎小吝者君臣之志未孚岂无艰阻小有悔吝然则上有巽顺之德故臣下之往无咎也如黥布之见髙祖踞傲慢怨初悔其来似有嗟如之叹后见饮食供帐如王者居则又喜之所谓小吝往无咎者上之顺巽也
　　九四大吉无咎象曰大吉无咎位不当也
　　九四变比上坎下坤五居尊位为萃之主四居大臣之位则不可为主故曰位不当然则何以当大吉无咎盖萃与比之义不同比是民遭乱世上无明君是民未亲比有德之主如汤武之革命比君而不比臣也萃是民遭叛逆之人簒夺天位民皆离散如王莽之时汉光武克复旧业邓禹冯异之徒居大臣之位萃聚旧民而复还邦家位虽不当亦大吉而无咎也
　　九五萃有位无咎匪孚元永贞悔亡象曰萃有位志未光也
　　居五尊位萃之主民聚久矣有位而无咎宜也安有匪孚元永贞悔亡之象九五变豫上卦为震震动之际人心未孚永守贞正则可悔亡比之卦辞亦曰元永贞无咎人来比我尚虑其所比匪孚而原筮以求其永贞况散而复聚之民安得保其永贞如安禄山之乱唐肃宗为中兴主也久散之民初来萃聚如梓州副使段子璋之后萃而共叛所以人君能守永贞而悔亡其志终未光也
　　上六赍咨涕洟无咎象曰赍咨涕洟未安上也
　　上六变否居否之极初萃之民其心未安上居髙亢之位不安于上强欲为萃之主民之未萃则赍咨涕洟以自怨艾如晋初渡江周顗軰于新亭流涕对泣盖以上之未安于位人心之所萃未定也君臣如此亦自无咎
　　【巽下坤上】升元亨用见大人勿恤南征吉
　　升进也升之大亨者用见在上有德之大人勿恤其用与不用得时而升也南征吉者自巽至坤皆南征也
　　彖曰柔以时升巽而顺刚中而应是以大亨用见大人勿恤有庆也南征吉志行也
　　柔以时升坤之上行也巽而顺刚中而应下巽而上坤二爻刚中以应上之五爻也刚柔相应是以大亨也用见大人勿恤有庆者我之才学可以用见在上之大人勿恤其用与不用用则有庆也南征吉志行也自巽至坤得行离明之地文明以显志则可行也
　　象曰地中生木升君子以顺德积小以髙大
　　上坤下巽巽木得地而升犹士君子得君而升也木之初生始芽而长至于参天之髙大君子观其象顺其德循序而进积小以至乎髙大
　　初六允升大吉象曰允升大吉上合志也
　　允信也升进也人之升进之初安得遽至于大吉初六变泰泰之时君臣相孚不为小人所间故士君子之升也易为信王制曰升于司徒不征于乡升于学不征于司徒此乡举里选之升也如舜举八元八凯在朝之人信而无疑后世荐贤人君试而用之渐而信之至于田千秋见汉武帝一言寤意旬月取宰相唐太宗因常何而召马周一语之合即为御史此皆人君信之笃合志之深所以允升而大吉也
　　九二孚乃利用禴无咎象曰九二之孚有喜也
　　初六之升既为人君允信而大吉矣二居人臣之位二刚而应五柔正君臣相孚之合何乃利用禴而无咎禴祭之薄也九二变谦谦德之臣无勇决之才恐人君威严不敢犯顔谦巽之言又恐人君不听利用禴祭以誓神明以徼人君之福故得无咎而有喜也春秋时晋文公济河子犯欲逝文公投其璧于河而誓曰自今而后不与舅氏者有同此水此则利用禴祭而永相孚之义
　　九三升虚邑象曰升虚邑无所疑也
　　周礼四井为邑公邑谓六遂之余地家邑谓大夫之采地国亦称邑古者方伯来朝天子皆有汤沐邑臣有勲劳者封食邑谓采地也升虚邑者食采功臣有其爵而无其邑故曰升虚邑九三变师行师之臣或有大功而封其食邑如韩信之封淮隂曹参之封平隂食采其地而不治其邑既得君之升亦无所疑也
　　六四王用亨于岐山吉无咎象曰王用亨于岐山顺事也【亨享同】
　　六四变恒雷风之动大臣之威重严厉为位正当何王用亨于岐山而吉盖文王遭商纣之暴虐以蒙大难想当时卜得此爻如九二所云利用禴祭故文王亨于岐山以告天地神明天佑忠良恶者自殄既得风雷之变又得恒久之道宜乎吉而无咎也曰顺事者天意之顺大事将集也
　　六五贞吉升阶象曰贞吉升阶大得志也
　　阶陛也级也尧之土阶三尺臣下自有等级不敢越阶而躐进也五居尊位知人之明察其贞正而吉者而升阶不容其躐等也如舜命禹为司空弃为后稷契为司徒臯陶为士垂共工益作虞伯夷典礼夔典乐龙纳言皆自有等级而升阶也苟或不正逐而去之四凶是也六五变井井虽不改人君观井之象井井有条而不紊也如宋陈襄荐司马光等三十三人云某可为相某可为谏官某可为台阁之职盖可谓贞吉升阶之义六五之贞吉升阶非人臣之得志亦人君之得志也
　　上六冥升利于不息之贞象曰冥升在上消不富也冥昏昧也不息之贞不已之升也人臣之升至上已极而昏昧之人贪进不已故曰冥升由其患失之心太重升而又升惟患升之不极也消不富者礼记祭义曰殷人富贵注臣能世禄曰富消灭也如汉王莽世禄之后也位主太宰贵之极矣而贪进之心不已谋为簒逆天怒人怨一旦族诛消灭其世禄矣且蛊之上九变卦如干蛊之为难升进之已极故有不事王侯髙尚其事之吉升之上六变蛊不知干蛊之难贪得不已故有冥升之失此爻变之取义若此
　　【坎下兊上】困亨贞大人吉无咎有言不信
　　困穷而厄于险难者也天下之困穷者何限惟有德之大人厄于困穷险难守其贞正不易其节故能亨通而吉也困而能亨亨而能吉无咎可知夫有德者必有言惟困穷之时有言人亦不信不若不言之为尚若小人困穷则斯滥矣故困之卦辞独言君子不言小人也
　　彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　困刚揜者坎居下兊居上刚为柔所揜也险以说者坎险而兊说也困而不失其所亨其唯君子乎者如顔渊之簟瓢陋巷原宪之桑枢蓬户安贫乐道不失其所若乃奴顔婢膝残杯冷炙则非君子矣贞大人吉者二五皆刚中贞正而吉也有言不信尚口乃穷者兊为口舌君子不贵口给居困之时言亦有祸也
　　象曰泽无水困君子以致命遂志
　　困之为卦上兊下坎泽苟有水安得为困惟其无水困之极矣圣人观象之变不为象所拘也士见危授命君子居困厄之时不避险难致命遂志忠于君也如商之龙逢比干唐之张巡许逺斯为大人矣
　　初六臀困于株木入于幽谷三嵗不觌象曰入于幽谷幽不明也
　　初六变兊当兊之时水既涸矣上下之泽皆无水其困可知臀脾也腿靥也姤之九三变坎曰臀无肤夬之九四变坎亦曰臀无肤困之初六曰臀困者下卦元属坎也兊秋之深也草木摇落其叶已枯故曰株木幽谷幽暗之薮谷此亦君子之避祸者臀之坐困于株木恐人易见又入于幽谷而深避至于三嵗之久人不觌其面如在幽囚之中不见日月之明因而自守不失其节后汉袁闳忧党狱之兴藏于窟室十有八年岂特三年而已世变至此君子居困之极也
　　九二困于酒食朱绂方来利用亨祀征凶无咎象曰困于酒食中有庆也【亨享同】
　　朱绂朱裳之画绋者公侯之服也九三变萃萃聚之初君臣之志不通或为权臣所间不能自安朱绂方来未能久于其位者因君子为小人所困未免享于祭祀以祈神明之佑自保厥躬也祭祀之余困于酒食以自乐也征凶动则凶勿与小人校也中有庆者如小人败事之后君子免难饮食间自相庆也晋毕卓阮籍軰遭桓温王敦之乱与兄子阮咸等酣饮以避祸唐李白孔巢父軰李林甫杨国忠之乱国与韩凖裴政等酣饮以自安皆困于酒食以免祸也
　　六三困于石据于蒺防入于其宫不见其妻凶象曰据于蒺防乘刚也入于其宫不见其妻不祥也
　　六三变大过栋挠之时人臣之困厄者多矣石之巉岩蒺防之有棘刺皆非所困所据之地系辞曰非所困而困焉名必辱非所据而据焉身必危既辱且危死期将至妻其可得见耶乘刚者六三之柔变刚也不祥者家破而人亡也后汉赵岐为京兆郡曹时有忤于中常侍康衡兄后琦为京兆尹尽杀岐家岐逃难四方北海孙賔石藏复壁中数年诸康死灭之后而获免士君子之于乱世遭恶人之难类多如此
　　九四来徐徐困于金车吝有终象曰来徐徐志在下也虽不当位有与也
　　九四变隂通卦为坎下坎之往上坎之来故曰来徐徐如坎卦来之坎坎之义也坎为曳其于舆也为多眚金车人君所乘之车也四居大臣之位君遭困厄不能除其作难之凶恶反困于金车之下与君守难虽曰吝然爱君之心切终亦有终也志在下者忧下卦之险陷于坎窞也不当也无大臣刚果之才以治乱也有与者幸与君之同患难也后汉冯异朝京师光武谓公卿曰是我起兵时主簿也为吾披荆棘定关中仓卒芜蒌豆粥滹沱麦饭久不报赐以珍宝衣物异谢曰臣愿国家无忘河北之难小臣无忘巾车之恩亦此义也
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　赤绂印组也汉诸侯王表奉上玺翟载传赤内告传加绋而封皆言印组也劓割鼻刖断足皆古之肉刑九五变解上卦变震震为足下卦为坎坎为耳为血卦故有劓刖之刑五居尊位居国之时而能解难如唐肃宗为阉宦李辅国所制国事一出其柄仅能守其玺绂而已后能诛辅国如行劓刖之刑乃徐有喜说也盖中直之心不能自冺恶人既去利用祭祀以祈上天之福佑也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也【藟力臲切臲五结反卼五骨切】
　　葛藟纒束之藤臲卼危动不安之状上六变讼为干干之上九曰亢龙有悔不动而有悔也困之上六曰动悔有悔何也盖困危之极如纒束于葛藤之中何可动也动则有悔而无疑矣既曰动悔有悔矣又曰征吉而志行何也盖士君子守困之极跬步不敢妄动一旦遭际明君志行而吉也如汉朱买臣年近五十尚负薪自给困之极矣一旦应诏上以十防武帝喜之为防稽太守衣锦而归其志大行矣
　　【巽下坎上】井改邑不改井无丧无得往来井井汔至亦未繘井羸其瓶凶
　　井穴地出水不可移改也邑可改井不可改无丧无得井之不动也往来井井者汲之有次第井井有条而不紊也汔水涸也繘绠也羸败毁也水涸之至绠未及于井而羸败其瓶故凶盖往来井井者井之常羸其瓶者井之变
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也巽木也汲水之具也坎水也巽入乎水而上水汲井者也井井养而不穷者汲之不已也二五上下之应皆刚中刚健不移有改邑不改井之义汔至亦未繘井未有功者如水之涸人不汲之虽曰无功亦无害也至于水涸强欲汲之而羸其瓶是以凶也此言人之出处观时之盛衰可行则行可止则止不可强行而取祸也
　　象曰木上有水井君子以劳民劝相【相去声】
　　井人人之所同汲者初凿之时劳来其民以相劝助井泥之日劝勉其民以相淘洗汲水之时亦劝其民以相汲绠也君子观其象有劳民劝相之义焉
　　初六井泥不食旧井无禽象曰井泥不食下也旧井无禽时舎也
　　井之为义初凿之时自上而下至于井防泉清则可汲初爻井之下也安得井泥不食初六变需下卦为干干阳刚燥井泥不食言井之下也旧井无禽如水之不可食或涸而为眢井舍弃已久禽鸟亦不食之此言人之无才无艺如井泥之不可食旧井之舍弃既不能救君之难又不能自保其身如春秋时楚子围萧还无社与司马卯言号申叔展曰目于眢井而拯之若为茅绖哭井则巳明日萧溃叔展视其井则茅绖存焉号而出之人臣不能为国解难入于眢井其术穷矣
　　九二井谷射鲋瓮敝漏象曰井谷射鲋无与也
　　九二变蹇下卦为艮艮为山山谷之间井之涸竭如瓮之敝漏鱼之无水可以射鲋鲋鱼之小者水既涸矣其鱼可射无与者二爻之井敝漏不能与五之寒泉为应如臣下之无才不能一事君二居臣位见井之敝漏义当修瓮以使民之汲何乃自弃而不修无才可知矣如汉李广利行军无水拔佩刀刺山飞泉涌出此其忠勇精诚天赐飞泉非若九二人臣之坐视而不修也
　　九三井渫不食为我心恻可用汲王明并受其福象曰井渫不食行恻也求王明受福也
　　九三变坎坎畜水之处也渫淘洗其井之清洁也人疑之而不食于我心有恻恻焉可用汲其井水荐之先王神明使人知其可食往来汲之并受其福也譬如士君子操心清洁遭时不平小人疑之而不见用我则自修祷于神明求贤君知见之使得见用则天下并受其福矣唐韩朝宗为襄州刺史城有昭王井言汲者即死朝宗移书谕神自此饮者无恙此得求王明受福之义也
　　六四井甃无咎象曰井甃无咎脩井也
　　六四变大过上卦为兊兊为毁拆大过本末之弱栋且倾挠井亦崩损四居大臣之位劳民劝相以脩井分内事也盖脩井之法自上毁拆以至于下由下里砌而达于上甚于初凿之难也故不曰脩而曰甃甃结砌也井甃无咎得脩井之道焉后汉耿恭为校尉彼国城中穿井不得泉恭向井再拜井泉奔出大臣刚正至诚动天得泉养民不虑脩井之难也
　　九五井冽寒泉食象曰寒泉之食中正也
　　生万物者天地也养万物者人君也民寒矣蚕而衣之民饥矣耕而食之至于民之渴饮井不可为无养故一日不可无井也先王建邑造井相其地势之髙下相其泉脉之浅深而凿之凿之不深则泉不冽甃之不宻则泉不固渫之不尽则泉不清所以劳民劝相民忘其劳是则人人之所汲非一人之私有也九五变升地风之升得泉之寒而冽矣与民共食人君之中正也中正二字足以尽为君之道矣人君观井之象亦知用人之道矣盖井泥之时为污泥所塞渫之不尽则清泉何以自通用人之际为奸邪所间去之不尽则贤才何以自进人君能以中正之心观井则用贤之道亦中正矣昔汉卢城官地井泉极苦人不可食自李锡为令变为甘泉人君之德之盛则天下之苦泉皆可变而为甘矣
　　上六井收勿幕有孚元吉象曰元吉在上大成也【收如字】井收井之收功也帷在上曰幕凿井之初自上而下甃井之时自下而上是知井之收功在乎上也上六变巽木升乎水之上所谓巽乎木而上水也井之勿幕而清井之收功也大矣人之有孚信者亦犹水之清也水清到底而不浑人孚至诚而不妄大善而吉颂有孚者之德也曰大成者成功之大也易之为书于它卦不言大成而独于井之上六言大成者以井凿之深甃之宻渫之清则泉之寒寒而冽济万民而不竭其亦圣人集大成之义欤尧之时康衢之民歌曰耕田而食凿井而饮帝力于我何有哉殊不知民之安于田而不扰汲于井而不竭皆帝力也至于井收勿幕与众共之欲使天下无一民之饥渴帝力之深为如何哉惜乎康衢之民而不知之也语曰民可使由之不可使知之其斯之谓欤













　　周易爻变易緼卷六
<经部,易类,周易爻变易缊>
　　钦定四库全书
　　周易爻变易緼卷七　　　元　陈应润　撰
　　【离下兊上】革己日乃孚元亨利贞悔亡
　　革变其故也如兽皮去毛变而为革已尽也史记云已者阳气之已尽也与辰已之已通日如苟日新日日新又日新之日非一日之日也人之观人行事必观其行之已尽而孚信之若中道而废不可求其必信也故由已日乃孚如伊尹放太甲之初周公管蔡流言之日孰能信之至于复辟之后人方信二公之为忠也元亨利贞大亨利乎贞正也既有亨贞之德而曰悔亡者何也革之为义非变革之小者乾坤暗昧风雨一洗变革为清明之乾坤朝廷汚秽圣贤一治变革为升平之朝廷使旧日悔吝一时亡矣革之为义岂不大哉
　　彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
　　水火相息息灭也兊泽在上为火所熬而干离火在下为水所沃而灭二女同居其志不相得者曰革者兊之少女居上离之中女居下尊卑之位不正所以志不相得文明以说大亨以正离之文明兊之说也革而当其悔乃亡如尧舜以子之不肖而禅位于舜禹禹以子之贤而传诸子皆革之当也天地革而四时成者如温以革寒凉以革暑寒暑推迁四时迭变以成嵗功桀纣暴虐生民涂炭天怒于上人怨于下汤武革命顺乎天而应乎人者若此
　　象曰泽中有火革君子以治厯明时
　　此言天地革而四时成如寒之极当革而为温暑之极当革而为凉君子治厯数明时候观革之象也
　　初九巩用黄牛之革象曰巩用黄牛不可以有为也巩固也韦束也革皮曰皮熟曰韦生曰革革之下卦元属离离为牝牛离之中爻属坤坤为黄故曰巩用黄牛之革言其坚固也遯之六二执之用黄牛之革遯之下卦为艮艮为背言隠遯之君子不欲与人交接蔽其面也象则曰固志也革之初九变咸下卦为艮亦曰巩用黄牛之革者小人得志骤然富贵不欲与亲戚故旧贫贱者相见一旦革面如用黄牛之革韦束于庭户之间不欲与人见面故象曰不可以有为也如陈胜少贱常与人佣耕及为王故人造涉不与人见胜出遮道既呼涉乃召见而胜斩之又主父偃为齐相召昆弟宾客散五百金与之曰始贫时昆弟不我内今吾相齐诸君迎我或千里吾与诸君絶矣无复入偃之门此皆小人之革面也
　　六二已日乃革之征吉无咎象曰已日乃革之行有嘉也
　　六二变夬夬决也二居臣位有刚决之才可以革弊者也如法度有不便奸邪有未尽则当尽其日力而变革之不可稍缓所以动吉而无咎也行有嘉者不肯流害于当时遗祸于后世士君子用心之公行可嘉尚也如汉髙祖入关与父老约法三章除秦苛政此得已日乃革之义乃若商鞅变法秦孝公贪一时之利流害至于始皇淫刑酷敛以败国宋王安石变法戕害百姓范鎭等力谏神宗不听卒至引用吕惠卿等小人充塞朝廷因以乱国是皆不知巳日乃革之义
　　九三征凶贞厉革言三就有孚象曰革言三就又何之矣
　　九三变随有随人之义三居不当之位臣下有当革之事欲进言于君恐为四之大臣所隔人君不能孚信故革言三就始能有孚征凶者想革言未就之时动必有凶言虽贞正亦危厉而不安所以征凶贞厉之爻词见于革言三就之先言既三就又何之矣如伊尹未遇之时五就桀五就汤知桀之不可为而就汤以言革命之事然则尹之往来履危涉险征凶贞厉岂胜言哉
　　九四悔亡有孚改命吉象曰改命之吉信志也
　　九四变既济既济之时事必济矣四居大臣之位以刚健之才任托之责平日操履人所孚信无悔吝之小疵所以行改命之事质诸神而无疑羣臣之信志可知矣曰改命吉者革之当矣如伊尹放太甲于桐霍光废昌邑王而立宣帝改命之吉也
　　九五大人虎变未占有孚象曰大人虎变其文炳也革之为义诸兽之皮去其毛染而莹之曰革独虎豹之皮不待染其文自炳古之人不敢直指人君故以虎陛虎豹九关为天子之居虎牙虎贲为天子之衞取其文之炳威之盛也九五变丰五居尊位以虎变之文挟雷电之威不待占小人自孚信汤武革命苟无虎变之威人奚以服汉髙祖隆凖龙顔唐太宗龙凤之姿天日之表故皆可以为革命之君
　　上六君子豹变小人革面征凶居贞吉象曰君子豹变其文蔚也小人革面顺以从君也
　　上六变同人同人之中有邪正之未能变者君子豹变之时协力事君不畏险难奈何小人革面而谗谮之是以君子动而多凶是非居乎贞何以获吉小人革面不特君子为其嫉妬也甚至革面以从君导君为不善至于失国丧位其祸可胜言哉唐赵憬入相之初陆贽实引之既而有憾于贽以贽所弹裴延龄事告于延龄德宗由是信延龄而忌贽贽初未之知也一日贽与憬约至上前论延龄之恶帝怒形于色而憬黙无一言卒至贽有忠州之贬皆憬有以助之也小人革面之恶也可不愼哉
　　【巽下离上】鼎元吉亨
　　鼎烹餁器也鼎之为卦初爻隂偶为足二三四阳竒为腹五爻隂偶为耳上阳为鼎之象也鼎能变腥为熟易坚为柔有鼎之象故大善而吉能亨通也
　　彖曰鼎象也以木巽火亨餁也圣人亨以亨上帝而大亨以养圣贤巽而耳目聪明柔进而上行得中而应乎刚是以元亨【亨餁圣人亨大亨皆音烹上帝音享元亨本音】系辞曰形而上者谓之道形而下者谓之器鼎象者象其器也以木巽火以巽之木烹离之火也故有烹餁之义圣人烹以享上帝祭天祀庙皆用鼎也大烹以养圣贤大烹牺牲也巽而耳目聪明者鼎有耳离为目巽木能发离火之明也柔进而上行离巽皆柔也得中而应乎刚五居离之中而应二爻之刚是以大善而吉亨也
　　象曰木上有火鼎君子以正位凝命
　　凝盛之而不动鼎之烹餁如脂膏之凝君子正其位如鼎之不动凝其命如水之不流
　　初六鼎顚趾利出否得妾以其子无咎象曰鼎顚趾未悖也利出否以从贵也【否音婢】
　　顚覆也初爻为鼎之足曷遽至于顚覆初六变大有下卦为干干爻无偶故有顚趾之象鼎之君臣祭祀重在鼎器利出否者巽变干也得妾以其子者离之中女为妾从干以得子母因子以从贵故无咎鼎虽顚趾于道未悖巽变干而贵也或曰古者诸侯盟誓毋以妾为妻毋易树子而鼎之初六乃曰得妾以其子无咎何也人君之娶后妃苟后无子而妃有子宗祧不可絶嗣故以妾之子从父而贵春秋赵简子无子以妾之子毋防为其后是为襄子汉文帝亦曰朕先帝侧室之子也以妾之子从贵又何疑焉
　　九二鼎有实我仇有疾不我能即吉象曰鼎有实愼所之也我仇有疾终无尤也
　　九二变旅下卦为艮艮止也鼎有实则止而不动二居人臣之位初爻来附于我我不为应为我之仇初六鼎既顚趾我仇有疾矣不来即我而我自吉矣鼎之有实不可移动故曰愼所之也我仇有疾赖我有实而不动终不取怨于我也鼎之九二人臣主祭有实在鼎牺牲肥腯郊焉而天神假庙焉而人享此人臣之获吉也髙宗之命傅说曰若作和羹用汝作盐梅盖得鼎有实之义如人之德业充实于内也
　　九三鼎耳革其行塞雉膏不食方雨亏悔终吉象曰鼎耳革失其义也
　　隂爻有偶则为耳三之三爻为腹何以为耳九三变未济下卦为坎坎之上六属隂坎为耳革者鼎之变也塞者耳在腹而不聪行则窒塞也雉膏不食者上卦为离离为雉古者祭祀升献六禽时膳四膏四膏牛犬雉羊也不餁不食想失餁也方雨亏方比也雉之膏不润比雨之亏而无润泽诗曰隂雨膏之失餁则润三不当位自责已之不能烹餁悔之而终吉者失餁之不可再也然鼎耳当在五爻今三爻变耳在鼎腹之中既革且塞非全器也失鼎之义安能烹餁后汉边孙曰函牛之鼎以烹鸡多汁则淡少汁则熬雉膏不食亦此义欤
　　九四鼎折足覆公餗其形渥凶象曰覆公餗信如何也卦象四五为鼎之腹四何以折足九四变蛊上卦为艮艮为趾隂偶为足而居鼎腹之中折其足矣餗蒲笋菜属公餗公家之餗公餗既覆其形必沾清流溢而凶不可登俎豆矣信如何者无如之何也系辞曰德薄而位尊知小而谋大力小而任重四居大臣之位而无其德宜其鼎之折足也唐给事中阎朝隠以身代牺伏于俎盘为武后祷疾张元一又画代牺图以进其形之渥可怪也欤
　　六五鼎黄耳金利贞象曰鼎黄耳中以为实也鼎上之鼏以覆鼎者六五变姤上卦为干干为金故有黄耳金之象五居尊位为鼎之主居干九五之位得主器之正中以为实者二五之应鼎有实也利贞者人君观鼎之象一息不可不正不正则倾覆矣左传周定王使王孙满劳楚子楚子问鼎之重轻焉曰成王定鼎于郏鄏卜世三十卜年七百天所命也周德虽衰鼎之轻重未可问也然则黄耳金之鼎人君贵于自宝欤
　　上九鼎玉大吉无不利象曰玉在上刚柔节也上九变恒上卦为震荀九家说卦震为玉鼎之上而得玉鼎器之美者震为长子主宗庙之鼎器宜其大吉无不利也刚柔节者离变震为刚与下之柔应刚柔品节斯为吉矣昔周庙有欹器满则覆中则正虚则欹宋仁宗作欹器箴以戒臣下盖以取刚柔节之义
　　【震下震上】震亨震来虩虩笑言哑哑震惊百里不丧匕鬯
　　虩虩恐惧不安貌哑哑笑而和适也雷声之震不过百里匕鬯祭祀之器也载鼎鬯以灌地人之诚敬莫如祭祀之时震雷之际虽虩虩而不安我之笑言自若无愧于心也至于雷声之大震惊百里之逺我亦不丧匕鬯诚敬之心不怠也
　　彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也人无恐惧修省之心则为恶者必自恣震来虩虩之时君子修省小人亦思改过恐可以因此致福笑言哑哑君子平时为善震雷之时亦不惊惧言笑自若后人可以为则也震惊百里所惊者逺在迩之人亦恐惧之惟其平日至诚上不愧天下不愧人出可以守宗庙社稷以为祭祀之主六三变丰雷震交作之时声必猛烈惊人之仆如死而复苏行无眚者君子自审平昔行无灾眚故无恐惧三虽不当位亦当修省也宋元祐间王安石结交宦官引用小人吕惠卿軰充塞朝廷变行青苖等法司马光等极谏不听至崇宁间蔡确为相反指正臣为奸党立元祐奸党碑刻正臣司马光为首天怒震雷一夕击碎其碑此君子平日行无灾眚天祐忠良不为恶人所诬
　　象曰洊雷震君子以恐惧脩省
　　洊重袭也雷声之叠震也君子畏天之威脩正其身省察其过恐惧之至也
　　初九震来虩虩后笑言哑哑吉象曰震来虩虩恐致福也笑言哑哑后有则也
　　初九变豫雷出地奋声之时故有震来虩虩之象彖辞释之详矣而初九重言卦象何也盖震雷初动之时若遽笑言似乎无所恐惧惟震来虩虩之后然后笑言哑哑后人可以为则也圣人于爻辞特加后字以明其义汉夏侯泰初倚柱作书时霹雳破柱衣服焦然神色无变书亦如故賔客左右皆跌荡不能住泰初谈笑自若盖其平昔修省之至故临事不惧也
　　六二震来厉亿丧贝跻于九陵勿逐七日得象曰震来厉乘刚也
　　六二变归妹下卦为兊兊为毁折雷在泽上声必猛厉亿料度也料度所惊者多丧失其器具跻登也九陵山阜之髙也人疑雷电取将登于九陵之上以追逐之勿逐七日得者震之初爻为复有七日来复之义乘刚者六二柔爻之变刚也愚谓丧贝宗庙祭祀之器匕鬯之类也二居人臣之位而使祭器有所丧失失臣职也昔汉昭烈帝尝与曹操语防雷大震先主方食失箸曰一震之威乃至此此雷震之厉也臣不得不恐惧
　　六三震苏苏震行无眚象曰震苏苏位不当也
　　人君威严或有震怒如雷霆之威臣下犯顔敢谏行之危也如魏征犯顔极谏唐太宗为之霁威陆贽对德宗之言有曰谏有九弊上有六下有三好胜人耻闻过骋辩给聪明厉威严恣强愎此六者人君之弊也謟谀顾望畏愞此三者人臣之弊也盖人君和易顔色则臣下得以极言苟酷厉威严未待进言已生愎谏之态矣听谏之君盍以震之九五为法欤
　　九四震遂泥象曰震遂泥未光也【泥去声】
　　泥滞也声之不通也初爻变豫雷出地上故有震来虩虩之象九四变复雷在地下不能发声故有震遂泥未光之义夫雷天之号令也天假雷霆之威以诛灭恶类人君假台谏之职以弹击奸邪四居大臣之位不能奋雷霆之威而有震遂泥之象盖其德之未光也宋绍兴间汪彻为侍御史上言昔庆厯初京师一日无云而雷仁宗以天变如此由宰相夏竦之奸邪亟命出之前日无云而有雷声人情骇异其变盖在大臣是时秦桧用事甚于夏竦之奸邪彻不敢明言其恶盖亦震遂泥之义也
　　六五震往来厉亿无丧有事象曰震往来厉危行也其事在中大无丧也
　　洊雷之震往来之声猛烈下卦六二变归妹雷鸣泽上其声震猛故有亿丧贝之象六五变随雷鸣泽下声之往来虽厉不能震惊亿度无所丧贝有事如有事于宗庙之事五居尊位为震之主主祭祀者也祭祀之时诚敬之心生于中君臣有孚颙若处事防恪大无丧失也危行者又言震为长子修德之盛可为祭主
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也【索桑落反】
　　索绳索也索索雷声之震如胃索之来连引不断也矍矍惊顾不定貌九三变丰上雷下电声虽猛烈三居不当之位故行无灾眚上六变噬嗑上雷下电电光闪烁使人惊顾不定况上六居无位无民之地动必有凶但震雷之鸣不近其身而畏惧震及邻里亦当敬戒故无咎但变卦上离下震中女长男之交如婚媾之有言震惊之际婚礼亦未可行中心亦未得也畏邻戒者恐惧修省邻里之间交相儆戒也后汉建和中雷震梁后宪陵寝室时大将军梁冀擅权暴虐乃梁后之兄天意震怒盖亦不于其躬于其邻之义梁冀不能修省卒至丧身灭族是不畏邻戒也
　　【艮下艮上】艮其背不获其身行其庭不见其人无咎艮止也艮为山山之为象无耳目口鼻之可见惟见其背不获见其身人之四体皆可动惟背不可动得止之之义焉艮之为卦上下二少男君柔臣弱况艮为阍寺小人之党盛行其庭不见其人非无人也非君子之在朝也故君子于此时不可求进得止之之道乃能无咎
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　知止者不妄行守静者不妄动时止则止世道衰微小人党盛君子所当止也时行则行泰道既开君明臣良君子所当行也圣人之时者以此动静不失其时其道光明如卦象之艮其背不可动也至于爻辞之变艮其趾艮其腓之类却又可动也动则行其道而光明也艮其止止其所也人之止所止当求其可止之所如尧舜之庭则可止也桀纣之庭则不可止也诗云緜蛮黄鸟止于丘隅子曰于止知其所止可以人而不如鸟乎盖本于此上下敌应不相与者以卦象论之上下二男阳相敌也又以爻象论之则隂爻敌隂阳爻敌阳上下敌应如艮之背相背而不相与也是以不获其身行其庭不见其人无咎者君子当观其象不可妄动也
　　象曰兼山艮君子思不出其位
　　兼并也古者夏后氏有连山易以艮为首曰连山者山之相连并于左右无上下之分故文王改而为兼山艮得上下相兼之义圣人讨论精微一字亦不轻议也君子以思不出其位安其所止不逾分以妄求也亦取止之之义焉
　　初六艮其趾无咎利永贞象曰艮其趾未失正也初六变贲君子之有文采贲饰者自可见用于时奈何为艮之阍寺小人所间故未能直造天子之庭艮其趾而无咎初六变贲下卦为离离之文明贲其趾而无咎文在下也六四变旅上卦为离离之文明见于上矣旅之独处止于一身而不及他人亦曰无咎得止之之义焉后汉范滂以钩坐狱后事释南归南阳士大夫迎者车数千辆同乡人殷陶黄穆衞侍于左右滂谓陶曰今子相随是重吾祸也遣各还乡里盖得止诸躬无咎之义
　　六二艮其腓不拯其随其心不快象曰不拯其随未退听也
　　腓足之肚也如咸卦咸其腓之腓六二变蛊下卦为巽巽为股股与腓连故有艮其腓之义艮之为义以不动为贵腓之动身必随之巽之隂柔不能拯救其止之之义而随其腓之妄动其心终有不快未退听者亦当止而不止不当随而随之之义二居大臣之位当择其可随者则随之如韩信之不随项王而随汉髙祖马援之不随公孙述而随汉光武盖得拯其随之义
　　九三艮其限列其夤厉薰心象曰艮其限危薰心也九三变剥下卦为坤坤之三爻隂气之长已极其盛上之艮卦以二隂而在下不能止夤膐肉也列其背之膂肉以为限隔痛絶之也厉薰心者小人之剥其民无非赃秽之物如梁冀之籍没元载之驼金皆薰心之物也是以君子艮其限而不与之交接危其薰心之秽也宋孔觊为司徒长史二弟东迁觊之见辎重十余船皆是绵锦绢绮觊命置岸侧谓曰汝軰忝预士流何至东还作贾客耶命烧尽乃去盖得艮其限危薰心之义
　　六四艮其身无咎象曰艮其身止诸躬也
　　【原阙】



　　六五艮其辅言有序悔亡象曰艮其辅以中正也荀九家说卦艮为辅颊能言之处也艮之六五变渐上卦为巽巽为风先儒以风鸣冬亦能言者也五居尊位而曰艮其辅言有序者得辅弼之臣以能言言有伦序其悔乃亡以中正者人君之能听其言也孔门三千之徒而独取宰我子贡之能言言亦难矣春秋时叔向适郑鬷篾恶立于堂下一言而善叔向曰必鬷明也下执其手以上曰子少不飏子若无言吾几失子矣言语有序动人之听者大率类此
　　上九敦艮吉象曰敦艮之吉以厚终也
　　艮之九三变坤通卦为剥故有薰心之危上九亦变坤通卦为谦故有敦艮之吉谦德君子敦厚不肯妄动得止之之道所以能厚终也汉周勃为人木强敦厚以为可属大事上用为相以立文帝敦厚之吉也
　　【艮下巽上】渐女归吉利贞
　　渐渐而进之也上巽下艮以刚下柔有夫妇之道故曰女归吉女有所归则吉利乎贞正夫妇之道正也
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　进得位往有功者二爻之柔进得臣位守臣下之节而有功也进以正可以正邦者五之刚进得其正位居上临下可以正邦国也其位刚得中者亦五爻之刚也止而巽动不穷者下艮上巽刚柔一交其动不穷也
　　象曰山上有木渐君子以居贤德善俗
　　山上之木渐长君子作成民心渐厚居贤德善俗举贤才美教化移风俗也
　　初六鸿渐于干小子厉有言无咎象曰小子之厉义无咎也
　　鸿雁也大曰鸿小曰雁渐卦上巽下艮有鸿之象初六变家人下卦为离离为雉羽毛之有文采鸿之类也鸿有羣有序不失其时渐之义也鸿之一偶死则终身飞卦辞曰女归吉妇女纳采用雁取其不再配也凡贽于君大夫以雁取其不事二君也干水涯也小子有言小子初见雁之来而有言厉惊危也如诗之鸿雁美宣王曰鸿雁于飞集于中泽之子于垣百堵皆作此亦有言以雁颂君之德义亦无咎也然则小子之言有危厉者如汉文帝时贾谊十八嵗上治安防至有可为痛哭流涕可为长太息之言危厉之甚也文帝疑之大臣绛灌等忌之卒有长沙之谪吁汉文盛世谊以年少而言不免为祸况衰世哉
　　六二鸿渐于磐饮食衎衎吉象曰饮食衎衎不素饱也磐石之安固也渐之下卦元属艮艮为石故有鸿渐于磐之义六二变巽巽为鸡亦鸿之类鸿安于磐石之间而能饮啄故有饮食衎衎之义衎衎和平自得之貌且二居臣位不言其贤才而言饮食衎衎者何也盖饮食之人本非吉德如战国田文黄歇能养食客多至数千汉相公孙开东阁以养士何曽日食万钱率皆交结人君左右沽名钓誉以固其位如磐石之安自谓非素飱者究其功业则蔑如饮食衎衎依谀固位谓之吉则可谓之贤则不可也
　　九三鸿渐于陆夫征不复妇孕不育凶利御冦象曰夫征不复离羣丑也妇孕不育失其道也利用御冦顺相保也
　　九三变观下卦为坤坤陆地也陆无水鸿失其所矣离丽也羣丑羣恶丑类也夫之征役不还而附丽于丑类之中妇之在家无夫有孕而不育失道甚矣其凶可知利用御冦顺相保者此指鸿以为喻且鸿之为禽常居水泽之中以避冦盗偶渐于陆而失所亦有雁奴以为夜直能相警保如御冦之状人而失节而如鸿之相保可以为人唐相杨国忠出征未复其妇在家有孕而育失道尤甚也
　　六四鸿渐于木或得其桷无咎象曰或得其桷顺以巽也
　　渐之上卦元属巽巽为木六四变遯上卦为干桷木之坚直者四居大臣之位不能辅佐人君以行治道反欲苟遯依防权势以固宠因以鸿为喻如木如桷皆非鸿所栖之处惟附阿小人仅得无咎曰顺以巽者厥非刚直之士也唐张昌仪兄弟恃易之昌宗之宠请托如市甲第奢侈李湛曰海市蜃楼比耳岂长久计未几祸矣
　　九五鸿渐于陵妇三嵗不孕终莫之胜吉象曰终莫之胜吉得所愿也
　　陵山之髙阜也九五变艮艮为山鸿之渐于陵象人君之居于髙位也三嵗不孕者以变卦论之上下皆艮男无妇也以爻变论之二五皆隂无阳也安得有孕鸿水禽也得水而交渐于陵又安得有孕五居尊位为渐之主变爻柔弱兼之通卦变艮艮为阍寺妇之不孕苟非悍后制君必阍寺擅权人君亦有老而无嗣者唐宣宗自来不欲闻人言立储万一有言之者辄切齿疾之隂加谴逐如宋仁宗在位四十余年无嗣谏官范镇书凡十九上内为曹后所制又为内侍任守忠等控拥不听而罢赖韩琦决防而立英宗得臣所愿然天理好还邪终不能以胜正妇之不孕人君之大事也可不虑哉
　　上九鸿渐于陆其羽可用为仪吉象曰其羽可用为仪吉不可乱也
　　此陆字与九三之陆义不同九三变观下卦为坤坤之陆地故渐不得其所上九变蹇上卦为坎坎之陆地水之中也鸿得其所而羽毛光泽可用为羽仪其吉可知不可乱者如君子立于朝为朝廷羽仪汉之二疏唐之张九龄裴度宋之司马光杜衍勲业声誉告老而归不肯乱小人之羣也
　　【兊下震上】归妹征凶无攸利
　　兊之少女居于震之长男之下如无父之女依于兄故曰归妹妹既无父必从兄之命为有归苟不待兄之命而自嫁是为私奔则凶无所利矣
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也
　　归妹天地之大义者夫妇之道人伦之正也天地不交而万物不兴者震之阳气上升兊之隂气下降隂阳之气不交万物安得而兴也归妹人之终始者始父之没托妹于兄兄能嫁之终父之命也说以动所归妹者下兊之说上震之动有尊卑之分所以归妹也征凶位不当者毋以兄非父母之命而妄动妄动则凶也五之柔二之刚所以不当也无攸利兊柔而乘震刚也大抵易之取象凡咸恒随蛊损益等卦皆言隂阳之交独于归妹言天地不交以震之长男嫁兊之少女故圣人于卦彖之辞颇费区画
　　象曰泽上有雷归妹君子以永终知敝
　　以兄归妹苟或兄妹不顺姑嫂不和嫁妹之时安能如父母之心圣人于象曰以永终知敝者盖父母托兄之初安得不从父母之命至于归妹之时尽心择壻防礼如仪然后永终知其无敝圣人灼见世道之盛衰人事之厚薄故以永终知敝象之
　　初九归妹以娣跛能履征吉象曰归妹以娣以恒也跛能履吉相承也
　　卦辞曰归妹征凶而初九爻词曰归妹以娣征吉何也娣媵女也古者人君一女嫁九女媵在士庶人则为婢妾之类初九变解下卦为坎上卦为震恐震之刚坎之险少女之微弱不能以事刚坎之夫兄则遣娣以从嫁辅佐其妹如跛之不能履者扶之以行所以动而吉也以恒者得夫妇恒久之道吉相承者能承顺乎夫主也左传叔向初欲娶申公巫臣女其母欲娶其党叔向曰吾母多而庶少吾惩舅氏矣注言母多媵妾而庶子鲜少言母之性不广也盖婚娶以嗣续为重苟妻不育媵或得庶亦可奉祭祀所谓吉相承以此
　　九二眇能视利幽人之贞象曰利幽人之贞未变常也九二变震震惊之时或有病疾苟妹有疾如眇之不全瞽尚能视物兄不能如父母之钟爱不早遣适则妹当如幽之人居于闺房以守贞正未变常者亦女子之常事也北史崔臣伦有娣明惠有才行因患眇一目莫有求者其家欲下嫁之臣伦姑赵国季叔之妻曰吾兄盛德不幸早世肯令此女事卑族乃为子翼纳之时人贤之又唐孙泰姨老以二女为托长女损一目汝可妻其女娣姨卒泰妻其姊或诘之荅曰女有废疾非泰何适此亦贤者也二居臣位不幸仕而后有疾如张籍所谓盲于目而不盲于心者亦当如幽人之贞以退避也幽人亦抱道守正而不偶者可止则止亦未变常之义
　　六三归妹以须反归以娣象曰归妹以须未当也须待也归妹之时妹之女或未长或遭丧服当有所待而归也或夫家催婚之急兄不待妹之长而先归以媵妾理亦未当六三变大壮亦小人用壮者也然而媵亦有贤者如晋周顗母李氏尝谓顗及嵩曰我屈节为汝家妾门户计耳由是李氏得为显官母之德也
　　九四归妹愆期迟归有时象曰愆期之志有待而行也愆期过期也九四变临上卦以震变坤失震之兄矣兄既丧失妹不能随期而嫁有愆期之叹然妹或有如孟光之择配者故迟归有时有所待而行也唐段仪曰吾女志行不凡故且踟躇以择良配亦此义也士君子待聘以事君如周之吕望汉之申公皆有待而行也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也帝乙商之贤君也当帝乙归妹之时往往卜得此爻六五变兊上下皆少女似有争宠之义君夫人之称也娣媵女也其君之袂不如其娣之袂良尚衣服之华丽也月几望隂之长未至于全盛也所以君后正位不至于妾之上僭故吉其位在中以贵行者如尧以二女妻舜舜则以娥皇为后女英为妃正中宫之位则羣下妃嫔从贵而行也大抵贤后不尚华饰如姜后脱簮珥待罪以谏君钟离春谈四殆以感王皆尚俭素至于赵飞燕杨太真之妃妾则争妍取怜以媚上岂特衣袂之良而已哉
　　上六女承筐无实士刲羊无血无攸利象曰上六无实承虚筐也
　　上六变暌上卦为离离中虚筐筥也刲割也女之承筐则无实下卦为兊兊为羊士之刲羊则无血皆中虚之变故无所利也春秋晋献公筮嫁伯姬于秦遇归妹之暌史苏占之不吉曰士刲羊无血女承筐无实暌之象夫妇之不和也至暌之上九变归妹则有匪冦婚媾遇雨则吉之象爻变之取义若此
　　【离下震上】丰亨王假之勿忧宜日中
　　震有雷霆之威离有日月之明丰大之象也亨通也王假之勿忧宜日中王者感假之勿忧其照之不逺至于日中光照四国矣
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　明以动故丰日离之明也动震之动也明以动其光丰大日中南方离明之地日之居中明照天下日出东方南方未见其明日落西方东方先暝亦有极北隂都不及照者似若可忧日至离明其光乃大可无忧矣君子观其象而有丰大之义日中则昃月盈则食日中则渐倾而昃月至满则哉生魄天地之盈虚时之消息当于日月之昃盈验寒暑之推迁而成嵗功日月之晦冥不特人忧之鬼神亦忧之王假之而勿忧尚日月之光大也
　　象曰雷电皆至丰君子以折狱致刑
　　雷电噬嗑则有利用狱之象雷火丰则有折狱致刑之仪以雷电之威代天之刑罚也
　　初九遇其配主虽旬无咎往有尚象曰虽旬无咎过旬灾也
　　初与四配虽曰上震下离得其配主然上下皆阳爻而不能配初九变小过下卦为艮遇隂爻之配阳而得小过卜筮之法爻变之动旬日之内知其吉凶本爻旬日之内虽无咎所往亦可嘉尚过旬之后而有小过之灾昔禹征有苗三旬逆命七旬而有苖格古者行师用事皆以旬为期左传谓浃旬之间楚克三都言其速也但丰之象折狱用刑速则恐有差误迟则恐狱情有变过旬之灾狱尚早决
　　六二丰其蔀日中见斗往得疑疾有孚发若吉象曰有孚发若信以发志也
　　蔀覆暧障光明之物离之中爻为明之主女得光明之障日中见斗六二变大壮雷鸣天上日掩其光为覆暧所障日中见斗暗之甚也往者惊疑而得其疾二居人臣之位挟刚健之才能发信志决去奸邪之党使人君之德光明盛大疑疾皆去始为吉也汉霍光将废昌邑王王出游夏侯胜谏曰天久隂而不雨羣下必有谋上者光疑其知谋胜曰此出洪范光由是重儒
　　九三丰其沛日中见沬折其右肱无咎象曰丰其沛不可大事也折其右肱终不可用也
　　沛沛泽也沬古文作昧暗昧也九三变隂通卦为震洊雷之鸣雨滴沛矣当暗昧之时雷之猛烈或惊仆而折其右肱虽一时之无咎而右肱之折终身为无用不可以大事也此心奸邪贪猥蔽亏圣明遭天之谴怒者后汉李崇封陈晋侯明帝太后幸左藏库从者皆令任力负布绢赐之崇与章武王融所负多顚仆崇伤腰融伤脚时曰陈晋章武伤腰折股贪人败类秽我明主此可为贪秽者之戒
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　九四变明夷明在地下昏暗之甚四居大臣之位而使太阳之光为隂邪所蔽掩君之耳目所以为位不当幸获明夷之主去其覆暧使大明复还乃为吉也如汉同日封王谭等五侯黄雾四塞以其不当侯而侯者五代楚王殷曰每杀不辜天必大雾天人之应若此
　　六五来章有庆誉吉象曰六五之吉有庆也
　　六五变革上兊下离既雨既霁时也五居尊位能去其隂邪之小人朝廷清明进用君子来其章美羣臣交誉吉而有庆也丰之为卦自二三四爻皆为奸邪之臣所蔽二爻曰丰其蔀三爻曰丰其沛四爻曰丰其蔀四海不见日之光明久矣一旦六五之君有独断之明行变革之政赏罚公明而得来章之庆盖丰之象曰决狱致刑人君赏罚不明何以为治善乎齐威封墨烹阿独断之明可为万世法革之九五变丰有大人虎变之象爻变之发挥若此
　　上六丰其屋蔀其家闚其户阒其无人三嵗不觌凶象曰丰其屋天际翔也闚其户阒其无人自藏也
　　闚瞰也阒寥也丰之人臣不能保守臣节但欲蔽日光使君之耳目不聪贪婪无厌自为私家之计如丰大其屋连甍叠栋丹垩翠飞如天际之翔夸耀闾里一旦人君察其奸邪如汉之梁冀甲第充塞皇都贪秽狼籍籍没其家减天下税租之半此等权臣虽能丰大其屋至于伏法之后覆暧塞其家闚阒其门户寥阒而无人至于三嵗之久不觌其面凶之甚矣后人不鉴其失若晋之石崇金谷园唐之李德裕平泉庄为子孙百世之计一世而不能保也上六变离离之中虚如海市蜃楼之消也为大臣者可不鉴哉
　　【艮下离上】旅小亨旅贞吉
　　旅羇旅也火焚于山上人有不安居之状故曰旅羁旅独处难行大事小事则亨通居旅之时跬步不可妄行也惟正则吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　柔得中乎外而顺乎刚上卦之离顺下之艮也止而丽乎明下卦之艮丽上之离也旅之不能大事是以小亨在旅之时守贞正则吉至于亨通之后大事亦可行也
　　象曰山上有火旅君子以明愼用刑而不留狱
　　山上有火此因上之文明下之刚决而取象明刑决狱重事也非明慎者不能用刑非刚决者不能决狱而无留也
　　初六旅琐琐斯其所取灾象曰旅琐琐志穷灾也初六变离人之离散无所居止至于为旅志亦穷矣于旅之中又不能大度屑屑于琐细之事与人计较取灾之道也战国时冯驩客于田文弹铗而歌曰食无鱼出无车田文与之鱼与车矣又歌曰居无以为家田文厌之此皆为旅之琐琐取灾也
　　六二旅即次懐其资得童仆贞象曰得童仆贞终无尤也
　　次旅舎也为旅之人懐其资财即其旅舎无妻妾之奉养得僮仆之贞正者庶不为盗所窃六二变鼎下卦为巽童仆之类有巽顺之才又能烹餁何尤之有论语载子适衞冉有仆春秋时越石父不免冻馁为人臣仆于中牟晏婴解赎之以为上客皆非寻常之童仆也
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　上九火在天上则鸟焚其巢九三变晋火在地上则旅焚其次坤妻道也臣道也旅以童仆相依幸童仆之贞不懐其资财而去然失童仆亦危厉而不安但在旅之人既焚其次又丧其童仆栖栖无依可伤之甚也宋绍兴间周必大为局门官与运属王氏连居王夜失火延数十家临安帅畏王之权势而不问执周小童抑使诬伏周亦不讼此必大逆旅时也后必大位至宰相
　　九四旅于处得其资斧我心不快象曰旅于处未得位也得其资斧心未快也
　　人之羇旅于千里之外者求君以见用也九四变艮艮止也旅于处得其所止之处也得其资斧者旅中之得资财必假斧钺之类以自衞防有盗也然得其资斧而心未快者但不见用于君我心终有未快君子之寓于旅而未得位者如此唐马周客汴为浚仪令崔贤所辱遂感激而西舎新丰逆旅主人不之顾周命以酒独酌以酒濯足其心不快也后因常何荐于太宗遂至大用此旅之得其位也
　　六五射雉一矢亡终以誉命象曰终以誉命上逮也旅之上卦元属离离为雉为戈兵故有射雉之义六五变遯上卦为干有刚健之才五为旅之主故可观射也古者试艺射居其一射义云白矢参连剡注襄尺井义曰五射参连者前放一矢后三矢连续去井义曰四矢贯侯如井之容旅之射雉一矢亡得非三矢之中而一矢亡欤三矢既中终以得誉受命上之所及也昔日孔子射于矍相之圃偾军之将亡国之大夫与为人后者皆斥而去之至于好学不倦好礼不变耄期称道不乱者乃留在位此君子以射而观德也
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　上九火在山上鸟焚其巢旅人先见鸟巢之焚而笑之不知其旅舎亦在近地火焚其旅舎乃号咷而泣之上九变小过上卦为震震恐也当救焚之时震惊恐惧至于丧牛于疆易之间亦莫之闻旅之穷窘也如此论语载廏焚子退朝曰伤人乎不问马况丧牛于易而欲闻之乎
　　【巽下巽上】巽小亨利有攸往利见大人
　　巽顺也巽顺之人不能决大事小事亨通也二五皆刚爻巽以行权无所往而不利利见在上刚正之大人则大事亦可辅佐其行也
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　重巽者上下皆巽也巽顺之人不能自专申复其命令而行刚巽乎中正而志行二五皆刚也柔皆顺乎刚是以小亨者初与四之柔顺二五之刚而行事是以小事亨通也利有攸往利见大人者有所往矣非利见在上刚正之大人则大事不能行矣
　　象曰随风巽君子以申命行事
　　巽为木木盛则生风巽顺之人申复其命令而行事风为天之号令亦犹随风之听令也
　　初六进退利武人之贞象曰进退志疑也利武人之贞志治也
　　巽说卦曰巽为进退巽顺之人作事不能刚果故有进退之象初六变小畜下卦为干干阳刚健故有利武人之贞如履卦六三变干有曰武人为于大君之义盖有志之士内负文武兼济之才外若柔顺或系于微官或拘文学之任而不能行其用武之志所以进退而志疑人君知其才也一旦以将帅之职任之始得行其志唐娄师德为御史髙宗募士讨吐蕃乃戴红抹额以应诏僖宗朝黄巢大掠江淮宰相王泽曰臣忝宰相之任在朝不足分陛下之忧愿自率诸军荡涤羣冦乃拜荆南节度兵马都统此皆得利武人之贞之义
　　九二巽在牀下用史巫纷若吉无咎象曰纷若之吉得中也
　　牀安身之几也九二变渐渐有疾病之义如人君病革曰大渐巽顺之人病于牀下不能振起或有祸祟之类依于牀下用史巫以祈祷之纷若如羣傩之驱耗者得病之瘳故吉而无咎也宋相向敏中出知永兴防邦人大傩有告禁卒欲为乱者宻使麾兵被甲衣冠伏庑下幕中明日尽召宾客僚佐兵官署酒纵阅无一人预知者命傩入先令驰骋于中门外后召至阶公振袂一挥伏卒齐出尽擒之果各懐刃即席诛之勦讫屏尸命沙扫庭张乐晏饮如故宾从股栗此巽以行权义也
　　九三频巽吝象曰频巽之吝志穷也
　　巽以初爻柔弱依上二刚之下故曰巽九三变涣下卦为坎三爻变隂依乎上巽之下巽而又巽故曰频巽但频巽之人内懐行险之志足恭令色过于邪佞故吝苟遇君明臣直其志穷矣唐李宪用事士大夫奴事之其隷彭孙气陵公卿尝与宪濯足曰太尉足何香也宪以足踏其头曰奴謟不太甚乎此频巽之吝也
　　六四悔亡田获三品象曰田获三品有功也
　　田猎之获有三品一为干豆一供宾客与充庖一颁徒御柔巽之人安有田猎之功六四变姤上卦为干干有刚健之才四居大臣之位田获三品非特悔亡其功可贵且姤卦多说祭祀九四变巽以刚变柔故有庖无鱼之象巽之六四变垢以柔变刚故有田获三品之功爻变之取义若此巽之初爻变干则曰利武人之贞四爻变干则田获三品皆刚健之才位之不同也唐赵武孟少好游猎以所获馈母母泣曰汝不为好事而放荡吾安望哉武孟由是力学后为侍御史猎非大臣之事驰马试剑无他德之可称论其功则可论其德则未也巽顺之臣奋刚勇之才止于武人田猎而已较之论道经邦诗书礼乐之事概乎其未闻也
　　九五贞吉悔亡无不利无初有终先庚三日后庚三日吉象曰九五之吉位正中也
　　贞与悔对贞吉则悔亡五居尊位治巽之主在下之臣皆尚柔巽人君更以巽道治之则依谀輭弱纲纪何以自立九五变蛊上卦为艮说卦曰终万物始万物者莫盛乎艮九五无初而有终者初以巽卦未变似乎无初后既变为艮乃有终也先庚三日丁也后庚三日癸也丁宁其意于前揆度其事于后亦有初有终之义也人君治巽之臣一于贞正则吉稍或不正则谗谄之言入矣其悔安得而不亡惟能丁宁揆度虑始虑终则事无不利而吉矣如太甲幼年怠荒伊尹放诸桐自怨自艾卒为贤君乃无初有终之谓位正中者可不惧哉
　　上九巽在牀下丧其资斧贞凶象曰巽在牀下上穷也丧其资斧正乎凶也
　　巽之二爻巽在牀下上居巽之极安得乂在牀下上九变井上卦为坎陷于坎井之中安得不在牀下说卦曰坎为盗故甘其资财斧钺之类正乎凶也上居髙亢之位而巽于牀下上之穷也晋之时桓簒位入宫其牀忽陷殷仲文谀之曰陛下盛德深厚地不能载后果败见杀以巽顺之才行悖逆之事发謟谀之言宜乎其败也
　　【兊下兊上】兊亨利贞
　　兊说也内刚而外柔惟其和恱故亨通而利正茍持心不正则和恱之人近乎同流合汚矣
　　彖曰兊说也刚中而柔外是以顺乎天而应乎人说以先民民忘其劳说以犯难民忘其死说之大民劝矣哉刚中而柔外二五之刚三六之柔也人君能以和说之道利乎贞正以顺乎天而应乎人上下皆说也说以先民者如周武王伐纣之后散鹿台之财发钜桥之粟大赉四海而万姓恱服此恱以先民民忘其劳也说以犯难者如汉光武击铜马之时降者更相语曰萧王推赤心置人腹中安得不投死乎此说以犯难民忘其死也说之入人之深民心说而诚服也说之大者如此民乌得不相劝忘劳而忘死也
　　象曰丽泽兊君子以朋友讲习
　　丽附丽也两泽相附曰丽泽兊为口舌故又有君子朋友讲习之义
　　初九和兊吉象曰和兊之吉行未疑也
　　初九变困上兊下坎刚能下柔男女感恱故有和兊之象但困危之人惟依谀顺承以免祸不能行刚决之志和兊则吉行未疑之如汉司马徽畏谨小心有以人物问者每言辄佳妇曰人质疑问君一一言佳岂恣君之意乎徽曰如君言亦复佳此和兊之义也
　　九二孚兊吉悔亡象曰孚兊之吉信志也
　　九二变随上兊下震男女感恱而相孚孚兊之吉又胜于和兊也二居臣位变爻为柔与上之五刚为应所以相孚而吉也五阳虽刚而兊之才柔弱二隂虽柔而震之才刚健以刚健之臣随柔弱之君裁决庶政进退百官上信其志其悔乃亡晋王衍问阮瞻老庄与圣教同乎异乎瞻曰将无同衍善其言辟为掾世谓之三语掾此一言而孚说也
　　六三来兊凶象曰来兊之凶位不当也
　　下卦之兊未往上卦之兊已来故曰来兊六三变夬下卦为干干之刚健安能行乎兊说之时况三居不当之位无君可依无权可执而往来兊说之地欲行夬决之才欲其无凶不可得也后汉祢衡少有才辩尚气勇傲初傲曹操操不欲杀之送刘表复侮慢表表不能容以江夏太守黄祖性褊急故送衡与之又骂黄祖卒为祖所杀来兊之凶也若此
　　九四商兊未宁介疾有喜象曰九四之喜有庆也商兊商畧兊说之人未遑宁处四居大臣之位岂宜柔顺兊恱相与取容惟刚介疾恶之人去其柔佞者然得商兊之正而有喜且初九与九四皆兊之初爻何初九曰和兊九四曰商兊初九变坎通卦为困困危之时无可奈何和兊则吉九四变坎通卦为节权在大臣当商畧兊说之事而品节之何者为柔佞而当去之何者为忠直而当用之刚介疾恶无一毫之私乃可有喜而有庆也宋相吕蒙正以夹袋收天下之贤才范仲淹为百官图以进曰任人各以其才而百官职修尧舜之治不过此也因指其迁进迟速次序如此可以为公如此可以为私盖得商兊之义
　　九五孚于剥有厉象曰孚于剥位正当也
　　五居尊位为兊之主左右前后皆兊恱之臣邪正难辨孚于剥者剥削邪佞之臣使在朝之臣皆孚信之故曰孚于剥苟所削不孚危厉而不安矣九五变归妹上卦为震人君挟震雷之威以行赏罚邪者去之贤者进之此得人君之正位也自古邪正在朝最难分别帝尧之时元凯登朝尚有巧言令色孔壬之党象恭滔天之恶杂处朝廷向非大舜之孚于剥则邪正终不能分别下至汉唐以来朋党之攻击于朝廷阉宦之胶固于左右人君不能孚于剥多至于败国唐德宗曰有人言卢杞是奸邪我殊不觉为奸邪此其所以为奸邪也人君之孚于剥盍亦以大舜为法欤
　　上六引兊象曰上六引兊未光也
　　上六变履兊之上六为履虎尾之象上居髙亢之位而引兊说之臣行履险之地宜乎其德之未光也盖兊恱之臣专事谀说至于胁肩謟笑不以为羞人君好谀引兊者多有能逺佞非聪明之主不能行也唐太宗尝止树下爱之宇文士及从而誉之上正色曰魏征尝劝我逺佞佞人为谁意疑是汝今果不谬士及叩头谢人君知人之明当以引兊为戒


　　周易爻变易緼卷七
　　钦定四库全书
　　周易爻变易緼卷八　　　元　陈应润　撰
　　【坎下巽上】涣亨王假有庙利涉大川利贞【假音格】
　　涣散也民因离乱而散至于散而复聚乃亨何以知其复聚也王假有庙成功告庙格于鬼神非聚而何聚民之初如涉大川之危险恐其聚而复散也利贞利乎贞正也苟或不正则非聚民之道
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也
　　刚来而不穷者二五之刚也柔得位乎外而上同者坎之二隂在外巽之二隂亦在外也王假有庙乃在中者五居尊位立庙以格鬼神也乘木有功者巽为木而在水上象舟之义利涉大川也
　　象曰风行水上涣先王以亨于帝立庙【亨享同】
　　风行水上有涣散之象先王享于帝立庙者欲其涣者之复聚也
　　初六用拯马壮吉象曰初六之吉顺也
　　明夷之六二用拯马壮吉者以其明夷伤于左股之深用壮马以拯救之救之急也涣之初六亦曰用拯马壮吉而不涣者盖离乱之初民将涣而未涣救之亦不容于不急也且民之涣散势如瓦解非一马所可拯救想治涣之际君臣未孚或有涣臣用壮马以拯之求其相孚同于治涣也初六变中孚君臣之志合所以吉而顺也汉髙祖初除秦暴至南郑将士多遁亡韩信亦去萧何追之因荐于汉王曰必欲争天下非信不可与计事于是设坛拜为大将由是君臣相孚汉之得天下萧韩之功居多也
　　九二涣奔其杌悔亡象曰涣奔其杌得愿也
　　杌几席也九二变观涣散之初民将复聚上之观下以求其治涣之臣下之观上以求其治涣之主苟得明君则人臣之来奔赴其几席之间除乱解难使涣散之民一旦复聚悔既亡矣所愿亦得而遂也王莽之乱涣散既久人心未见马援初见汉光武曰当今之时不特君择臣臣亦择君是以邓禹冯异軰皆奔赴于几席之间旧涣之时一时复聚以成中兴之功君臣皆得所愿也
　　六三涣其躬无悔象曰涣其躬志在外也
　　六三变巽巽顺之人不能振作唯涣其自已以避祸乱所以无悔志在外者此必困于下僚不能伸其志一旦离乱逃难以避祸志在山林不在期廷矣秦之乱东陵侯仰平先遯去王莽之乱南昌尉梅福与逄萌相引挂冠而去此皆涣其躬而无悔也
　　六四涣其羣元吉涣有丘匪夷所思象曰涣其羣元吉光大也
　　六四变讼上干下坎有折狱刚健之才四居大臣之位能使所涣之羣而复聚大善而吉也丘大也涣有丘治涣事业之大者夷寻常也匪夷所思非寻常之人所能思度象曰涣其羣而元吉者大臣之德光辉盛大也唐遭安禄山之乱宗幸蜀肃宗即位于灵武幸其民散未久郭子仪李光弼之大臣极力救之使涣其羣而复序克复王业其德可为光大也
　　九五涣汗其大号涣王居无咎象曰王居无咎正位也九五变蒙人民涣散之时君臣蒙难之日苟不涣散其汗墨大书其号令使百姓知人君涣散之时所居何处则逃难之民焉知君之所在如春秋书鲁公在干侯唐书帝在房州之类所以得君正位而无咎也唐德宗播迁幸奉天之时陆贽为学士下哀痛之诏颁告天下士卒听诏无不感泣盖得涣汗其大号之义欤
　　上九涣其血去逖出无咎象曰涣其血逺害也【逺去声】涣之九五人君涣汗其大号使人民知人君之涣散复其王居矣上九又曰涣其血去逖出无咎何也逖逺也上九变坎坎为血卦盖行险之臣幸灾乐祸乘时涣散不比旧主如汉光武中兴矣而公孙述隗嚣之徒不肯臣服唐肃宗中兴矣而史思明段子璋之徒乘时作乱直待用兵师逺去其血然后能逺其害甚言中兴之主涣之难聚也如此
　　【兊下坎上】节亨苦节不可贞
　　节俭也损也亨通也贫困忧患人之所苦也惟能安于贫困忘其忧患守节之苦故曰苦节贞卜也卜以决疑不疑何卜士君子居于贫困之时忧患有所不免逾分而求祸害立至卜亦不吉故曰不可贞若以贞训正曰不可贞则穷斯滥矣忍苦守节时苟不遇道亦亨通矣
　　彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
　　刚柔分而刚得中上坎下兊二五之刚各得其中也苦节不可贞其道穷者困苦之时其道虽穷忍苦守节不可卜也说以行险兊与坎也上坎之阳下兊之隂当位以节也二五以刚中正以通也寒暑推迁一年之内二十四候天地之节四时成也苟天地无节则四时失序矣圣人立制度以为节上下有序财用有凖故能不伤财不害民苟不节以制度则穷奢极侈必至于伤财而害民矣故人君不可不知节之为重也
　　象曰泽上有水节君子以制数度议德行【行去声】制数度节以制度也君子上下之尊卑乘舆服饰之等级皆当品节上可节而就下下不可僭上也亦有当节而不节不当节而节者皆非处节之道如有德行之人素尚节俭人不得而议苟无德行强为节俭以邀外誉如公孙布被之诈亦不得为君子矣
　　初九不出户庭无咎象曰不出户庭知通塞也
　　初九变坎坎险也人陷坎险之时不出戸庭庶可无咎坎为知知时之通则出户知时之塞须闭户可也故曰知通塞也如吕望钓渭知商纣之恶而不出户知文王之贤而应聘此知通塞之明者也后汉袁闳党事作因老母不能逺遁乃筑土室自牖供饮食而已兄弟妻子莫得见潜居十八年卒于土室盖得不出户庭无咎之义系辞曰乱之所生也则言语以为阶君不宻则失臣臣不宻则失身几事不宻则害成是以君子愼宻而不出也此又全释不出户庭之义
　　九二不出门庭凶象曰不出门庭凶失时极也
　　节俭之人守节之苦不出门庭宜为吉德初九不出户庭而无咎九二不出门庭而凶盖初九变坎坎为知知时通塞可则故无咎九二变屯屯难之时逃难逺去可也苟守田庐冦亦害矣如王莽之乱李业不出门庭公孙述召之不起遣尹融持药酒毒之此失时之极不能逃难不出门庭之凶也后汉赵岐因侮中常侍康衡兄后为京兆尹尽杀岐家岐逃难四方北海孙嵩匿岐于复壁中诸康死因赦乃免此失时之极不出门庭则凶
　　六三不节若则嗟若无咎象曰不节之嗟又谁咎也三为人臣虽不当位自当节俭六三变需不安于位而妄有需求至于败事然后嗟叹如晋王戎外似节俭内实贪婪初为侍中南阳太守刘肇赂以细布五十端为司所纠后为丞相早夜执牙筹以计利至于园有佳李亦钻核以卖之贪风行汚于简册所谓不节若则嗟若者也然而爻辞曰无咎者非无咎也象曰不节之嗟又谁咎也言此等之人不咎于己将谁咎哉
　　六四安节亨象曰安节之亨承上道也
　　四居大臣之位何需不得而曰安节何也六四变兊兊说之人安于节俭故能亨通承上道者如禹之菲饮食恶衣服而臣下自当节俭宋冦凖初为学士赏赐金帛甚厚凖追忆母丧之时贫求一缣以为衾襚不可得乃尽散金帛终身不畜财产寝处一青帏二十余年破壊茸之或以公孙之事靳之凖曰彼诈我诚虽敝何忧故处士魏野有诗颂曰有公居鼎鼐无地起楼台四夷亦闻其节俭后单于遣使入朝问何人是无地起楼台宰相此大臣安节之贞者也故表而书之
　　九五甘节吉往有尚象曰甘节之吉居位中也
　　九五变临上卦为坤坤为地土爰稼穑稼穑作甘故曰甘节天下之人不幸居于贫困从事节俭理之常也苟略登要路则宫室之美服饰之丽侍妾之奉靡所不至至于五居尊位居位正中以天下之养为自养则堂髙数仞侍妾数百食前方丈何求不得而乃甘于节俭此人君之难事故曰甘节吉往有尚者行之于朝廷则臣下嘉其节俭闻之于四海则蛮夷颂其盛德不特嘉尚于一时书之史册亦可嘉尚万世也三代以来人君节俭无如汉文帝欲筑露台召匠计之置百金帝曰百金中人十家之产也其事遂寝所幸夫人衣不曳地帷帐无文綉以示敦朴为天下先劝农之诏数下卒至海内富庶兴于礼乐此诚得甘节之吉也人君节俭可不愼哉
　　上六苦节贞凶悔亡象曰苦节贞凶其道穷也
　　上居髙上之位以天下之养为养何求不得而乃苦于节俭自求其苦也上六变中孚上巽下兊不能自养屈于巽顺兊说之间苦于节俭贞卜也卜其为凶也爻辞既曰悔亡而象曰其道穷何也姑以梁武帝之事论之当梁武帝佞佛之初昼日一食止于蔬果宗庙之际以麫为牺牲是不当节而节者也及其舍身为奴施钱万亿此又当节而不节者也曰悔亡固是苦节之功其道穷者诚不节之过卒为侯景所逼饿死台城又道穷之极也
　　【兊下巽上】中孚豚鱼吉利涉大川利贞
　　巽兊皆隂而二五阳刚居中君臣相孚故曰中孚礼记祭义曰春宜羔豚凡牛羊犬豖之少者皆谓之豚鱼鳞之者也鱼亦可供祭祀一说豚鱼似猪出东海肉背有斑文腹下纯青其肉虽干每海水将潮及天隂则毛皆起虽千里外可知海潮之候气之相感亦鱼中之有信者也君子修已仁民爱物恩及禽兽虽豚鱼之微亦信及之如刘昆之虎渡河鲁恭之蝗不入境王祥卧氷而得鲤韩愈祭海而遣鳄皆信及豚鱼之义故中孚以信及豚鱼为吉利涉大川泽上之木如水乘舟君臣相孚如涉大川惟恐危陷恐惧之至也利贞者利乎贞正也苟君臣相孚而不贞正未免苟合取容不得中孚之正也
　　彖曰中孚柔在内而刚得中说而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也
　　柔在内而刚得中三四爻之柔二五之刚而得中也说而巽兊之说巽之顺也孚乃化邦者子曰自古皆有死民无信不立惟信可以治国平天下信而及于豚鱼万民之信可知矣利涉大川虽曰乘木舟虚亦诚信涉险而无危难人之信孚不特信乎人亦应乎天苟天有灾异君臣修德孚信转祸为祥
　　象曰泽上有风中孚君子以议狱缓死
　　有孚信者必明恕可以议狱狱之疑者我尝谳之自信其无疑又恐他人未信故缓其死以详谳之以求他人之必信也
　　初九虞吉有他不燕象曰初九虞吉志未变也
　　虞度也燕安也初九变涣上巽下坎巽顺之君自以为吉行险之臣或未之信未免为其间喋君臣不能相孚我自虞度君之必信不能变行险者之志故曰有他不能燕安如贾谊当汉文帝之盛世上治安防自度汉文之必信而吉矣奈何绛灌軰以少年浮躁毁之而有长沙之谪宋冦凖澶渊之功自谓眞宗之必信而无疑吉之大矣奈何王钦若以注之言毁之卒有陜州之行所谓有他不燕也志未变者不能变奸臣之志也
　　九二鸣鹤在隂其子和之我有好爵吾与尔靡之象曰其子和之中心愿也
　　九二变益下卦为震震为鹄鹤之类也卦辞以豚鱼比中孚此以鹤比中孚如鹤鸣在隂暗之地其子闻其声而和之亦物类之相感也人有才德居深山穷谷之中人君闻其贤而聘召之亦犹鹤鸣在隂而有和之者靡縻通系也与许也人之好爵如万钟丰厚之禄吾与尔靡系之此皆君臣相孚中心之愿非勉强也唐宗命相先书名置案上举金瓯覆之谓太子曰此宰相名也其谁乎射中赐巵酒肃宗曰非崔琳卢从愿乎上曰然
　　六三得敌或鼓或罢或泣或歌象曰或鼓或罢位不当也【罢音皮】
　　六三之隂应上九之阳何为得敌盖六三变小畜下卦为干与上九之阳为敌三居不当之位而与上为仇敌如有才德之人为奸邪所间不得进用叹时之不平或鼓而舞或罢而倦或悲而泣或歌而叹如失志之人若惊若狂号呼之态不能自主宋张咏初为枢宻尚书出知陈州一日方食邸报至公且食且读既而抵案恸哭久之哭止复弹指久之弹止复骂詈久之乃丁谓逐冦凖于雷州也贤者久不得位遭事之不平大率类此
　　六四月几望马匹亡无咎象曰马匹亡絶类上也月以望夜与日对望故月食日以朔日与月对敌故日食月几望隂道将盈尚未全满未敢以敌阳也六四变履上卦为干干为良马履之九四履虎尾行危险之地而使马匹之亡不谨之甚也曰无咎者言盗马者以夜行月几望乘月以追之不至于亡故无咎也絶类上者下之二阳类上之二阳也小畜之上九亦有月几望之象上之巽隂不能敌下之干阳中孚之九四变履亦曰月几望者下之兊隂不能敌上之干阳若以中孚变履而倒看正如小畜之象语曰骥不称其力称其德也如孙坚讨董卓失利被鎗堕马卧草中众军分散马还营鸣呼军人随马向草中乃得坚扶还又汉昭烈帝初奔刘表左右欲因防取之帝以所乘马走堕檀溪帝急谓的颅曰今日急不可不奋力一踊三丈帝得脱难此皆马之良而有孚信者四居大臣之位不能谨守而使马匹亡危矣哉
　　九五有孚挛如无咎象曰有孚挛如位正当也
　　挛如拘挛团结之状九五变损下卦为艮艮为手为指有拘挛之象上艮下兊少男少女之感恱故有挛如之义五居尊位为位正当君臣相孚故得无咎盖君臣相孚如辅车相依手足同运如齐桓之于管仲蜀主之于诸葛亮皆相孚之挛如者也汉王失萧何曰如失左右手此得有孚挛如之义
　　上九翰音登于天贞凶象曰翰音登于天何可长也中孚之上卦元属巽巽为鸡翰音鸡之鸣也登于天居上之极也上九变节上卦为坎坎险也坎之上爻隂邪之险也书云牝鸡之晨惟家之索卜其有凶也音之登于天不畏天怒人君之隂邪也其人安得而久长哉如汉之吕后擅权杀戮大臣唐之武后窃位欲危唐室皆翰音登于天牝鸡之恶者也
　　【艮下震上】小过亨利贞可小事不可大事飞鸟遗之音不宜上宜下大吉
　　小过小事过于常也亨通也利贞利乎贞正也卦象上震下艮三四之阳居中如鸟之身初二五上之隂居上下如鸟之翼故有飞鸟之象可小事不可大事者系辞曰断木为杵掘地为臼杵臼之利万民以济盖取诸小过杵臼亦小事也雷鸣山上飞鸟遗之音遗失也雷之震惊鸟曷敢鸣不宜上宜下畏雷之威也人有小过如飞鸟惊惧雷鸣不敢发声速能改过则能大吉
　　曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　人有小过而能亨通者贵乎速改而迁善也过以利贞与时行者如食时有过息时能改寝时有过兴时能改改而能正斯无过矣斯须之顷不可少怠二五之隂柔得中是以作小事则吉也刚居三四失位而不中是以不可作大事有飞鸟之象焉鸟禽之小者亦不能髙飞逺举况雷在山下飞鸟遗之音不宜上宜下畏雷之威也大吉者改过不吝也上逆而下顺者震以阳在下而隂在上上之逆也艮以阳在上而隂在下下之顺也
　　象曰山上有雷小过君子以行过乎恭丧过乎哀用过乎俭
　　君子行事贵乎中庸行过乎恭则为足恭丧过乎哀毁而灭性用过乎俭则不中礼
　　初六飞鸟以凶象曰飞鸟以凶不可如何也
　　初六变丰下卦为离离为雉为网罟飞鸟遭网则凶人有小过陷于缧絏亦犹飞鸟之遭网也如公冶长之在缧絏孔子谓非其罪后汉吴祐谓掾以亲故受汚辱之名皆小过也士君子遭时之不平为恶人所害陷于缧絏端人正士无权无位不能为之解纷不可如何者无可奈何也
　　六二过其祖遇其妣不及其君遇其臣无咎象曰不及其君臣不可过也
　　小过震上艮下皆男也曷有祖妣之分六二变恒下巽上震故以震为祖巽为妣过其祖遇其妣发兴词也如贤才之欲见其君为邪佞所间不及见其君而遇其臣虽曰无咎宁免媚灶之失故孔子之宋不见桓魋于鲁瞰阳货之亡而往见所谓不及其君臣不可过也圣人之谨畏若此孟子曰弥子瑕之妻与子路之妻兄弟也弥子谓子路曰夫子主我衞卿可得也且弥子瑕以色恱人得幸于衞君以夫子之大圣肯屑见耶后世依权臣内侍而进者何限安知臣不可过之义
　　九三弗过防之从或戕之凶象曰从或戕之凶如何也九三变豫下坤上震隂道之长至坤之三爻已极其盛小人进用之初不能防闲之至于既用之后知其为恶过于防闲彼或抗拒从而伤戕之太甚彼则仇敌于我凶如何者其凶何可云喻战国时张仪尝从楚相饮楚相亡璧执张仪笞掠之仪不服后相秦为文檄告楚相曰始吾从若饮我不盗而璧若笞我若善守汝国我顾且盗若城故楚终为秦所灭
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　九四变谦上卦为坤坤之六四括囊无咎无誉天地闭贤人之时小过之九四变隂尤为柔弱士君子之有谦德者岂不欲行其志奈何小过之邪臣满眼四居大臣之位内无刚健之才不能举贤任能贤才在下既不可过其君又不可遇其臣往则危厉而不安必敬戒之勿为进用之计苟能用我亦不能久长也当永守贞正以全谦德则无咎矣后汉党狱未发之时士大夫之在位为阉宦所害者何限独南州徐穉守此谦德来往于京洛之间与有道者交游上不过其君下不遇其臣无纎毫之小过奸邪亦不得讥议之独免党锢之祸盖得往厉必戒之义
　　六五宻云不雨自我西郊公弋取彼在穴象曰宻云不雨已上也
　　小畜卦辞曰宻云不雨自我西郊言小畜之卦以一隂畜众阳臣止君之象恐臣力微弱不能畜君之过故曰宻云不雨小过之六五居尊位亦曰宻云不雨自我西郊西郊兊方也六五变恒上兊下艮小过之君本好依谀变卦得兊谀恱之臣乘间而进矣沛泽人君之所施也君无其德安能作雨公弋取彼在穴小过之君不能正纪纲明号令斥邪佞进忠良反取弓矢以射在穴之宿鸟非夫子所谓弋不射之义于失礼之中又失礼焉曰公弋者讥小过之君非君也象曰已上者已止也上髙也极言小过之君他无所能止能居于髙位而已若传所谓不仁而在髙位者此宻云不雨之君欤后唐庄宗好田猎至中牟践民田中牟县令当马切谏为民请庄宗怒叱县令将杀之伶人敬新磨率诸伶走追县令擒至马前责之曰汝为县令独不知吾天子好猎也奈何纵民稼穑以供税赋何不饥汝县民以备吾天子之驰骋汝罪当死因前请亟行刑诸伶人共唱和之庄宗大笑县令乃得免去小过之人君失德大率类此
　　上六弗遇过之飞鸟离之凶是谓灾眚象曰弗过过之已亢也
　　此小过之臣不能改过再罹其祸而有灾眚也小过之初九有飞鸟以凶之灾矣上六变旅羇旅之苦居亢之极自可改过以免难上卦变离离为网不能改过又有飞鸟离之凶焉是不鉴前车之失后车再覆矣春秋传晋献公使荀息傅奚齐里克杀奚齐而立公子卓里克又杀子卓荀息死之克立惠公赐里克死谓之曰微子寡人不得立虽然子亦杀二君一大夫为子君者不亦难乎克遂伏劒而死此皆已亢之祸也
　　【离下坎上】既济亨小利贞初吉终乱
　　人之未济则有狐疑既济之后则能亨通小利贞者虽小事亦利乎贞正初吉者离之中爻柔得中也终乱者坎之中爻陷于险戒涉险者贵乎速济不可终止终止则恐陷于险而终乱也
　　曰既济亨小者亨也利贞刚柔正而位当也初吉柔得中也终止则乱其道穷也
　　刚柔正而位当者二柔而五刚也初吉柔得中者盖涉险之人贵乎柔顺小心不可刚暴刚暴则恐舟中为人交争未免危险柔则免难所以初吉也终止则乱其道穷者未济之时尚可止也既济之间则当速济不可终止终止则恐风涛之生冦贼之至盖上卦为坎坎为险为盗险者盗者则为乱矣乱则为险者所伤为盗者所害其道穷矣
　　象曰水在火上既济君子以思患而豫防之
　　水在火上水势润下火势炎上水火之交既济之象也人之得居处之安者尚防患难况涉险之时得不预防之如防其风涛之险也则治其舟楫之坚固如防其冦盗之险也则藏其囊橐之谨宻如防其同舟之人为敌国也则小心谨畏言不妄发治乱之君臣亦然修其城郭治其甲兵严其号令皆君子思患预防之道也
　　初九曳其轮濡其尾无咎象曰曳其轮义无咎也曳牵引也轮车中之辐也轮辐三十以象日月濡湿也尾狐之尾也狐妖兽也狐性疑知水之浅深可济则济故济者多以狐为试未济之卦辞曰小狐汔济初六之爻辞曰濡其尾盖未济之初知水之浅深也既济之初爻亦曰濡其尾何也盖既济之初曳其轮登于岸矣狐在水际济而濡其尾于人无害故无咎也初九变蹇蹇难之时而得既济喜不自胜义亦无咎也如伍子胥逃自楚江上有父老乘舟知子胥之急而渡之子胥解劒与之弗受渔父曰楚法得子胥赐粟五万石爵执珪岂徒百金之劒耶辞而不受后子胥每食必祝曰江上丈人子胥之吴兴师报楚皆渔父之力也
　　六二妇丧其茀勿逐七日得象曰七日得以中道也茀本作蔽书翟茀以朝古者夫人以翟羽饰车茀蔽也离为坎之妇以车渡川此亦士大夫之妇车失其茀车不可行矣六二变需需待也下卦变干干之复曰七日来复勿逐七日得变干七日而得有所待也妇人涉险济川非遭离乱则父夫必有患难而往拯救者如唐相裴度未第时游香山寺有妇人以父被罪假得玉带三犀带一以赂津要寘于栏楯忘收而去度得之授之妇人感激而去后相者曰必有大隂德也往往勿逐而得亦此类也虽然二居人臣之位以事君当如妇人守妇道以事夫妇人济川不能自谨而丧其茀亦犹臣之逃难而丧其冠冕虽曰七日得以得中道其失臣节可知矣
　　九三髙宗伐方三年克之小人勿用象曰三年克之惫也
　　髙宗商之贤君也伐鬼方之时想得此爻既济下卦元属离离为甲胄为戈兵九三变震通卦为屯屯难之时想小人作乱髙宗兴师以伐之三年而克言其久也小人勿用者小人之心躁急不能耐久不知攻守之势故不可用然则三年之久而能克之劳惫之甚也如魏文侯遣乐羊伐中山三年拔之羊返而论功文侯示之谤书一箧羊再拜曰此非臣之功主君之力也盖造谤者皆小人也文侯勿听其言而使乐羊三年之久以成其功此知人之明得小人勿用之道也
　　六四繻有衣袽终日戒象曰终日戒有所疑也
　　繻说文缯帛也徐曰传符古者裂帛边以为关门符信如终军弃繻之繻袽絮緼也衣袽衣中用絮者也行路者以繻帛为传符失则关门不可度御寒者以衣袽为緼裘湿则冬月不可衣二者皆不可沾湿故济川者虑有风雨波涛之险有所疑而不敢济终日戒惧以待风雨之止波涛之静而后济四居大臣之位济川之险逃难之时待冦盗之平奸宄之退然后可以行事故无疑也六四变革革之卦辞亦有已日乃孚之象贵乎戒谨而能待也宋陈尧咨出守荆南泊舟三山矶有老叟曰来日午后有大风舟行必覆宜愼之来日天晴万里无片云舟人请解繂公曰更待之同行舟皆离岸公托以事不行至午大风暴起折木飞沙怒涛若山同行舟多沈溺公独免难后见前叟乃江神也曰以公他日当位宰相固当奉告此得终日戒之义也
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　九五变明夷上卦为坤坤为牛明夷之时亦人君蒙难而济川也邻随所寓而言也人君之在朝廷则以臣下为邻书曰臣哉邻哉在列国则齐与鲁邻燕与赵邻之类是也济川之时得不以同行之舟为邻乎东邻西邻东舟西舟也五居尊位当济川之时必祷川神而后行舟道路仓卒岂能烹牺牲以为祭禴祭礼之薄者实受其福祭之诚也苟束舟杀牛之祭而不诚不如西舟之禴祭及时以受福也吉大来者如风浪之险一旦而平冦贼之来一旦而去患难之兴一旦而解福自天降吉之大来得其时也五得为既济之主矣禹省方南济乎江黄龙负舟舟中之人失色无主禹仰视天而叹曰吾受命于天竭力以养民死命也余何忧于龙焉龙俛首曳尾而逝又唐王义方坐与张亮善贬吉安丞道南海舟师持酒脯祈福义方酌水誓曰有如忠获戾孝见尤四维郭分千里安流神之听之无作神羞既祭天云开露人壮其诚此禴祭之受福也
　　上六濡其首厉象曰濡其首厉何可久也
　　未济之上九饮酒濡首而无咎既济之上六乃曰濡其首厉何也盖未济之时饮酒以待济至于濡首义亦无咎既济之时人在舟中未登于岸苟有冦盗之来风波之险饮食至于濡首危厉可知盖既济之上六变家人上巽下离皆柔弱之人居于舟中不知风涛之险冦贼之危耽于酒而不知止故有濡首之厉如唐李白亦贤者也遭时之不平溺于酒以避难泛采石江酒后入水捉月岂特濡首而已象曰何可久者重言济川之人不可不谨也
　　【坎下离上】未济亨小狐汔济濡其尾无攸利
　　未济之上卦为离离为狐汔水涸也未济之时不知水之浅深先以狐试之狐知水之深浅畧有危险则不济水涸之时小狐济之而濡其尾人焉敢济故无所利未济之时君子畏险而未济其道亦能亨通也
　　曰未济亨柔得中也小狐汔济未出中也濡其尾无攸利不续终也虽不当位刚柔应也
　　人之刚暴者不能久待惟和柔者耐而能久待也未济亨柔得中者上卦离之中爻而柔得中也小狐汔济未出中者下卦坎险之深小狐水涸之时亦不能出其中也濡其尾无攸利者狐寻常亦疑况濡其尾而肯济济亦无所利也狐既不济人乌所得继续其后而终济也二之刚五之柔尊卑失位位虽不当刚柔亦能相应所以未济之卦三吉一凶一吝一无咎也
　　象曰火在水上未济君子以慎辨物居方
　　火在水上故不为水所灭坎属知故能谨慎于辨别物类离文明居南方正位辨物居方济世之大事也虽曰未济至于辨物居方之后有济世之义焉
　　初六濡其尾吝象曰濡其尾亦不知极也
　　既济之初九濡其尾而元咎未济之初六濡其尾则吝何也盖既济之狐已登于岸未济之狐初入于水而濡其尾吝之甚也初六变兊兊为泽泽坎相连淫浸不和其极通卦变暌暌乖之时未当济济而急济故有濡其尾之吝汉陈平亡渡河舟人见其美丈夫独行疑腰下有宝意欲杀平平恐解衣臝而乘船知其无有乃止此亦濡尾之危也
　　九二曳其轮贞吉象曰九二贞吉中以行正也
　　九二变晋下卦为坤坤为大舆未济之时知水之险而难于从涉故引曳其车轮而济此亦人臣遭难而求速济者使从者曳其轮而行求安拜之君侯以解难贞正而吉中以行正者二居臣位刚变为柔不至履险所行中而正矣郑子产为政以其乘舆济人于溱洧孟子曰惠而不知为政嵗十一月徒杠成十二月舆梁成民未病涉也安得人人而济之故为政者每人而恱之日亦不足矣未济之舆逃难者也故贞吉子产之舆要誉者也故君子讥之
　　九四贞吉悔亡震用伐鬼方三年有赏于大国象曰贞吉悔亡志行也
　　既济之下卦元属离离为甲胄为戈兵有征伐之象九三变震通卦为屯屯难也髙宗伐鬼方三年克之而惫也未济之上卦变属离九四变蒙蒙卦有击蒙之义故亦有伐鬼方之象何既济曰髙宗伐鬼方未济曰震用伐鬼方爻辞不同盖既济九三下卦变震未济九四伐鬼方不曰髙宗而曰震用者指既济九三变震以明夫爻变之义也卦变当倒看既济之九三变屯未济之九四变蒙屯蒙之逆数又明矣盖既济之伐鬼方三年克之惫而无赏三居不当之位也九四伐鬼方三年克之有赏于大国者四居大臣之位挟天子令诸侯宜其贞吉悔亡而志行也昔啓与有扈战于甘之野誓师曰用命赏于祖弗用命戮于社武王伐纣誓师于孟津曰功多有厚赏不迪有显戮汉宣帝诏曰有功不赏有罪不诛虽唐虞不能化天下其斯之谓欤
　　六五贞吉无悔君子之光有孚吉象曰君子之光其晖吉也
　　杂卦曰未济男之穷也而卦内多有吉者何也以卦象论之火炎于上水润于下隂阳之气不交何以能吉惟卦变取义多有吉得六五变干通卦为讼五居尊位用刚健中正之才以济险难虽下卦刚险之臣亦皆顺服此未济之主期于必济贞正而吉何悔之有有孚者五爻变刚与二爻之刚为应君臣相孚有君子之光吉而又吉也其晖吉者光之盛也自古济难之君臣造舟以伐国者皆未济之时期于必济如秦孟明伐晋济河焚舟克成厥勲晋武帝遣王濬造舟伐吴乃作大船方百二十步中受二千人旌旗器甲属天满江孙皓肉袒面防以降舟楫之盛自古未有此皆未济之君臣期于必济君子之光不可以未济论也
　　上九有孚于饮酒无咎濡其首有孚失是象曰饮酒濡首亦不知节也
　　上九变震通卦为解济川之时难将解矣上震下坎皆有孚实者也然上有雷霆之怒下有坎水之险虽曰未济之终君子畏首畏尾犹未敢济故与有孚信之人相与饮酒以待风波之平冦贼之散而后济也倘饮食有节亦自无咎至于沈酣太过濡溺其首日夜湎淫至于险难之至而不知陷有孚者必不失是德也如羲和湎淫废时乱日侯征之而失国商纣淫乐戏为沙丘以酒为池以肉为林为长夜之饮用炮烙之刑武王征之商之所以亡也系辞曰易之兴也其当殷之末世周之盛德邪当文王与纣之事耶抑文王蒙难之时亲见纣之沈酗失德不知难之将至故于未济既济之末爻力言饮酒濡首不知其节之义以为后世人君之戒愚故曰易之为书非专为卜筮设也明万世君臣之大义也











　　周易爻变易緼卷八
