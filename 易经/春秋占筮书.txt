　　钦定四库全书　　　　　经部一
　　春秋占筮书　　　　　易类
　　提要
　　【臣】等谨案春秋占筮书三卷
　　国朝毛竒龄撰其曰春秋者摭春秋传所载占筮以明古人之易学实为易作不为春秋作也自汉以来言占筮者不一家而取象玩占存于世而可验者莫先于春秋传竒龄既于所着仲氏易推易始末诸书发明其义因复举春秋内外传中凡有得于占筮者彚记成书俾后之言筮者知观玩之概而汉晋以下占筮有合于古法者亦随类附见焉易本卜筮之书圣人推究天下之理而即数以立象后人推究周易之象而即数以明理羲文周孔之本防如是而已厥后象数理岐为三家又易道广大无所不包而天下之事亦无出象数理外者于是百家技术皆从而牵引推阐之亦皆足以自成其説故六经之学惟易最杂春秋内外传所纪虽未必无所附防而要其占法则固古人之遗轨譬之史书所载是非襃贬或未尽可凭至其一代之制度则固无伪撰者也竒龄因春秋诸占以推三代
　　之筮法可谓能探其本而足闗诸家之喙者矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　春秋占筮书卷一
　　翰林院检讨毛竒龄撰
　　周易筮书也周官卜人以八颂占卜词即以八卦占筮词因之别设筮人掌三易以辨九筮使占人占易皆有成法而惜乎其书不传惟春秋诸传间存两词其在卜词如陈敬仲奔齐传所云凤皇于飞和鸣锵锵是也而在筮辞则如陈敬仲初生传所云观国之光光逺而自他有耀是也今燋契不作菙氏之卜辞可无问矣独是筮闗周易其辞象变占实出羲文孔子三圣所授受故每着筮辞辄屈折幻眇随其事之端末而言之明明指之凿凿凡一十二公二百四十年间所载其词具在而并无解者虽杜氏有注孔氏有疏义縂未明了即或焦贑京房虞氏荀氏辈偶一论及亦且彼此卜度而不得领要以致王弼邪説横行于世而宋人和之且谓春秋筮辞统属附防一似事后言状增损之以欺后世者不惟占筮亡即周易亦亡夫彖辞卦辞犹筮辞也圣人设卦观象以繋词犹之刚柔相推八卦相荡以玩占也易以象为辞而今反舍象而断辞易繋词以明占而今反舍占而专求此卦词之字句是词象变占不当并设而究其所为字句者又仍无一解何为涉川何为即麓何为战龙而乗马即离日坎月干金震竹牛羊甲兵井繘床胏凡易之观象而繋词者全然大贸而乃谓两传多事即周官三易亦难以考据将韩宣子来聘所称易象春秋周礼在鲁者三书一并亡矣予作仲氏易就五易以衍三易曰变易曰交易曰反易曰对易曰移易且作推易始末立十筮以括九筮曰名曰义曰象曰方位曰次第顺逆曰大小体曰互体曰时日气曰数目曰乗承敌应及书成而易义明即占易之法亦与之俱明觉向时读诸传而茫然者而今豁然向之绎其辞覈其事以为必不能有是而闷然者而今则实见其有是而鬯然快然此非三古以来数千年不传之秘至今日而始发之乎当説易时亦稍存其説于卷中而观者以为简约多未备且杂附难考因专辑此书名曰春秋卜筮以幸存周官筮人之一线焉
　　春秋内传
　　【庄二十二年传】陈厉公生敬仲其少也周史有以周易见陈侯者【周史周太火掌书善易筮者】
　　陈敬仲即陈公子完也是年陈宣公杀太子御冦而敬仲虑祸及奔齐齐侯使为卿其后子孙田氏竟代齐有国因追遡前事而述少时周史占筮之辞以为后验
　　陈侯使筮之遇观【坤下巽上】之否【坤下干上】
　　所遇是观卦以四爻动当变故以六四变九四以巽变干谓之之之者徃也后仿此
　　此是兼卦凡筮有专卦兼卦总合卦中所有名位体象徃来顺逆诸法而备推之无专卦占总彖兼卦占变爻所遇所之但占遇而不占之之説与宋人易学啓蒙占法大别惟隋刘谓兼卦亦祗占遇卦而不占之以哀九年晋侯筮救郑阳货祗占所遇归妹一卦为证然亦非是説见后
　　曰是谓观国之光利用宾于王【此观卦六四爻辞】此其代陈有国乎不在此其在异国乎非此其身在其子孙
　　自此至其昌乎皆史之筮辞是谓二句是象辞先明述象词随下数断语然后次第发明之大扺作筮词法或散或韵总任揲筮者临占撰造之语非旧有成文如是也焦贑见他传有全用韵者疑为成文因造易林一书预为韵词一如神祠之筊经以待人来占则可笑甚矣若郭璞亦自造卜繇辞名曰辞林则皆其自记巳卜之事与筮辞同
　　夫巽坤何以名观也巽坤者兼画之艮即大艮也【如临为大震类】説卦艮为门阙即阙门又名观门传所谓两观者也特朝有观庙亦有观【旧以艮为鬼门指宗庙言】而其解则祗以观阙悬象备观看之义故诸爻皆观上观下各有所观而惟此一爻则正值大艮阙门与三五同功互艮阙门之内【每卦以三至五二至四为互卦名为同功】恰是观象观象者观光也筮法卦有方位方者离南坎比之类位者六爻之位如一二三为阳隂阳为离位四五六为阴阳隂为坎位此定位也然位上加爻错杂难辨惟纯隂纯阳则见之故坤为纯阴内卦有离离为日为火【见説卦】为光【见虞氏易】坤象所云地道光文言所云含万物而化光者虽离光即坤光也今观下有坤坤为国【见虞氏易】又名国光其观国光而至者书云觐光诗云休有烈光皆有国之人大扺不越诸侯来朝诸侯助祭及诸侯贡士于王三等而縂称曰宾其在来朝称大宾客在贡士称宾兴而在助祭则称王宾称助祭之宾皆宾也而陈备三恪适是宾国此非代陈有国乎完虽公子或当嗣君而无如其变为否也既变否则似不在陈而在他国且不在其身而在其子孙其故何也
　　光逺而自他有耀者也坤土也巽风也干天也风为天于土上山也有山之材而照之以天光于是乎居土上则以光者逺而不近光在此而耀在彼非可以国光限者夫坤之为土巽之为风干之为天【皆见説卦】夫人而知之也特巽上坤下有风土而独无天今以防之六四变干之九四是观外之风变而为否外之天天下济而地上承当必有山居其间而二四互艮公然山也【二四同功为互艮】然且艮从巽变防为山木【説卦】有山之材而照之以干之大赤【説卦干为大赤】三阳辉辉尚犹是国光也乎夫国光坤光耳此为天光以天光而加国上光虽逺而国已殊也此自他者也异国也
　　故曰观国之光利用宾于王庭实旅百奉之以玊帛天地之美具焉故曰利用宾于王
　　故宾王有説诸侯来宾必各具享礼陈百物以实于庭所谓庭实而旅百是也顾物岂易具毋论四享三享陈物不一乃即以玊帛观之干为金玊坤为布帛【皆説卦】向使观未变否则有坤无干有地无天有布帛而无金玉而今则天地之物既美且备此其宾王为何如者故曰利也
　　犹有观焉故曰其在后乎
　　然而未逮也夫否之二四而成互艮也山也实观也前既为观则朝庙之外岂当更复有观者乃犹有观焉高踞艮刚苐俯观门阙而身不得入观象之内则后此者矣非其身矣
　　风行而着于土故曰其在异国乎若在异国必姜姓也姜太岳之后也山岳则配天物莫能两大陈衰此其昌乎
　　如此则既不在陈又不在身象固如是然而其国安在夫风行而着于土任所至而托足焉其为异国固然也顾何异国也吾以观否合占之观以大艮合互艮而否则又以互艮而仍合大艮则以一大山而领诸众山之小此大岳也大岳者姜姓此必姜氏之国也然而物有兴衰卦既变否则必先有否而大至焉故大岳配天天子祭天地则岳渎配之今否上有天山自能配然而自观之否约有四山观一大山否又一大山而究之合两为一总成一否艮泰震之大山【否为大艮犹泰为大震总见筮法】能有两乎则必陈衰而后此国昌其周史筮辞有如是者
　　及陈之初亡也陈桓子始大于齐其后亡也成子得政【原文皆有删无改后仿此】
　　此附记后验文也昭八年楚灭陈哀十七年楚复灭陈故有前后亡陈桓子即无宇成子田常也敬仲至田常约有七世又三世灭齐已十世矣十者阴数之尽繋辞地数十观否皆内坤故与数合
　　唐人定命录天寳十四年王诸入解筮遇干之观谓巳及宾王而大人未见【以干五不动也】遂遇禄山变而返此以贡士宾兴解宾王颇合筮法但观互为坤坤在九家易曰为乱在虞氏易曰为师而内坤离位则説卦直曰为甲胄为戈兵此与禄山之变一何骇切向遇周央则又疑鬼疑神矣始知圣人设筮无时不告而世卒无知之者因附识此
　　【闵元年传】初毕万筮仕于晋遇屯【下震上坎】之比【下坤上坎】毕万毕公髙之后仕晋为大夫晋侯初作二军万为车右以灭魏遂赐万以魏其后分晋有国此筮仕晋之始也
　　辛廖占之曰吉【辛廖晋太火】
　　屯固比入吉孰大焉其必蕃昌
　　何以吉也夫屯之为义也下震动而上坎险【皆説卦文】动而得险故曰屯比之为义下坤土而上坎水水土相比故曰比然而屯贵贞守卦所云居贞又云利贞者贞也即固也比贵亲切彖所云比辅象所云比孚者皆亲切者也切者入也所守既贞固而与物善入则于以筮仕有何勿吉而吾并卜其必后昌者
　　震为土车从马足居之兄长之母覆之众归之六体不易合而能固安而能杀公侯之卦也公侯之子孙必复其始
　　则以卦分合有体自震一变坤而雷变为土因之震之为车坤之为马亦相从焉此合体也【为车为马説见后】乃分观震体则震居干之下体而又为长男【説卦震为足虞氏诸易为兄】既可作国之长伯而以观坤体则以母覆众【坤为母为众见説卦】将育物而物归之但观此六体而子孙之昌有不易者况万为毕公髙之后前既为侯则后必以侯复之屯曰利建侯则比之建万国以亲诸侯所之与所遇始终如一筮有卦虽变而仍不变者此其一也
　　震为车説卦与诸家无考惟国语司空季子占公子重耳之筮云震车也则有据矣况后秦伯伐晋传又称震为侯车此无可疑者若坤为马则正义以卦辞利牝马之贞为证惟比合屯固坤安震杀则全无所出或谓子太叔对赵简子有为刑威狱使民畏忌以类其震曜杀戮一语即是震杀则震曜杀戮四字连列非相承作解何足为据
　　【闵二年传】成季之将生也桓公使卜楚丘之父卜之【此不载】又筮之遇大有【干下离上】之干【干下干上】
　　成季鲁三家季氏之祖季友也以諡成曰成季
　　曰同复于父敬如君所【父所韵】
　　此卜父筮词然从无解着旧注云干为君父离本是干子今还变为干故曰复父然仍不可解按季友为鲁桓第四子长庄公次仲庆父又次叔牙季其少也少子将生而筮男女则其所告者当不出六索之法【见説卦】乃遇大有而变上离则离为中女原有未合然独不曰季与庄公为同母弟乎二人皆嫡母文姜所生而仲叔两家縂属长庶古嫡称同母庶仄称同父惟重嫡故并重母则以女君生次子而专属之母此之坤母之再索则再索得离何为不可不过曰此女君之次生云耳乃一变为干而巳复父矣干为父此同父矣然且干为纯爻爻内有卦位【説见前】向为上离时则坎位不见今变干而中坎昭然坎为次子则向为母索者今变为父索非复父乎又且嫡庶分父母并分氏族长嫡既为君则必次嫡为大宗诸庶为小宗而后各改氏而共成一族以一父也【此宗法见大小宗通绎】今桓之四子庄既嗣桓则季氏大宗仲叔小宗当合仲叔季三氏而共成桓族谓之三桓乃次嫡未生离未变干则上卦三干中阙其一安所得三桓而齐视之而一变而三干并列縂成一干三桓三族縂一桓族则其所为复父者独季氏也乎故曰同也
　　若然则干为君父不惟同父亦且同君虽非君而如君之尊可以推位而得之位者所也祗君所不同初遇大有时上离下干离日而干天日居天上巳骎骎有凌所之势及一变而大有六五竟改为干之九五九五君位虽非大有六五交孚威如有合同谨畏之象亦谁敢不敬宜乎季孙之后专国政而卑公室俨然君也特是大有之变众多分势【大有众多之象】而离位南方终守北面故春秋战国他饶簒窃而鲁独无有即昭公出逊亦且虚位多年不越尺寸则其敬君所者岂真君所哉如之而已
　　【僖十五年传】秦伯伐晋卜徒父筮之吉涉河侯车败诘之曰乃大吉也三败必获晋君
　　秦伯秦穆晋侯晋惠也晋惠入国实秦穆所纳而晋不报德而反报以怨故伐晋卜徒父掌卜筮官自吉以下六字皆徒父之言是时筮者见卦象有异怪之不先示何卦急曰涉河侯车败矣秦伯不知卦并未闻筮辞恐车败在已故诘之乃曰我大吉其败在晋且不止车败似当三败其前军而后败侯车而获其君其故何也
　　其卦遇蛊【上艮下巽】
　　以其卦遇蛊也前此数语则皆于此一语解之蛊内巽外艮内既防顺而外复艮止动辄得败故曰蛊蛊者败也乃以象言之凡两卦之间有一刚在中即谓之坎今以两刚居初四之间则在蛊卦辞原曰涉川【蛊元亨利涉大川】而秦之入晋又必逾河以进之因而曰涉河此固然也顾既已涉河则两军相接当占车乗今蛊之三五恰有互震居其间则震车也【见前】且此非他车震为诸侯【见九家诸易】即侯车也然且震名仰盂【见卦诀】实有类于车箱然乃蛊上有艮艮为倒震【见转易法】震一倒而车箱尽倾向之所为仰盂者今覆盌矣【艮覆盌亦卦诀】倾与覆为败则败矣故曰侯车败
　　张文楚曰先生解是传成客有从江宁来者骤见大惊以为入神然究未敢信曰转易何据先生曰转易即倒易文王设此法为序卦用者凡六十四卦惟乾坤坎离颐大过中孚小过八卦不倒余则屯蒙一倒需讼一倒师比一倒皆两两颠倒歴排之以至于尽是转易一法实周易开卷一大面目而举世不晓宜乎六经尽亡遭宋人蛊惑而终不察也客乃取易谛视之再拜而退
　　特蛊以败名不止一败似涉河之时当先有三败而后及于车败者按推易一法类聚羣分必以阳之合聚者分移他卦以为卦谓之徃来泰之小徃大来否之大徃小来皆是也徃者去也今蛊之为卦实从泰与恒损三阳合聚者徃来而成然而无阳来而只有阳去一从泰之三阳初徃上来一从恒之三阳四徃上来一从损所环聚之三阳初徃三来【説见仲氏易卷首及各卦】凡此三推皆以我所聚三阳徃而移彼谓之三去去与驱通字即三驱也然且三去必涉河泰逾两刚【泰初逾二三阳两阳而出险即是逾河下同】损逾一刚恒且逾上位隠坎之刚【上为坎位隠见于外説见前】是前称三败后称三去皆于逾河时见之故曰必涉河而后侯车败非无谓也
　　张文檒曰推易即移易在伏羲时即有之如山泽为损亦从泰之三阳三徃上来及倒损为益上风下雷则又从否之三阳初徃四来此倒易亦移易也然而损下益上损下卦一阳而益之上则所损在我即名曰损损上益下损上卦一阳而益之下则所益在我故名曰益是伏羲画卦亦早以推移徃来定卦名矣况小大徃来文王言之刚来下柔柔来文刚则孔子言之然且类聚羣分刚柔相推繋词两篇无非解推易一法此真三圣作易之至秘而五易全亡九筮灭没非先生其谁发之
　　然而必知获君者艮为止天下无车败而车中之人不止获者凡被获曰止国语君之止子之罪也竟以获称止即此事也又且艮为手为拘拘者系也【説卦拘误作狗今从荀易改正】故随为倒蛊【见转易法】而随之互艮亦且拘系小子拘系丈夫而继之曰随有获此非拘止之而获之也乎是晋侯之获歴观之艮象而有断然者故曰此可必也
　　曰千乗三去三去之余获其雄狐夫狐蛊必其君也【去叶驱】
　　此又作有韵筮辞以申括之千乗诸侯也三去见前雄狐者艮为狐狼【见虞氏易】艮之阳一爻即雄狐也蛊者君父之恶以阳狐而擅君父之恶是狐而蛊者故曰必其君
　　蛊之贞风也其悔山也嵗云秋矣我落其实而取其材所以克也实落材亡不败何待
　　此又别解内外象以备余意洪范内卦为贞外卦为悔内巽外艮则内风外山象固然也但据经文此时十一月而传称秋者周之十一月即夏之九月恰是秋时卜筮重时气故必以夏时断之若艮象无材而曰材曰实以卦有互震震为木而上连艮山谓之山木则山有材实矣此与陈敬仲传有山之材义同
　　三败及韩
　　此下记事文今即录之以明验韩晋地即韩原
　　战于韩原晋戎马还泞而止
　　戎者晋侯之车传称步御戎家仆父为右者马即小驷驾车者也还盘旋也止者拘也驾车之马盘旋泥泞中而拘止其车此车败之验
　　秦获晋侯以归
　　穆姬闻晋侯将至以太子防与女简璧登台而履薪焉使以免服衰绖迎
　　穆姬秦穆夫人晋惠姊也太子防即秦康其母弟与女名简璧皆姬所生履薪者自囚请罪之礼且使行人防服迎秦伯明必死也
　　子桑曰归之而质其太子必得大成
　　子桑秦大夫公孙枝也谓当蹄晋君太子圉为质秦伯从其言
　　乃许晋平


　　春秋占筮书卷一
　　钦定四库全书
　　春秋占筮书卷二
　　翰林院检讨毛竒龄撰
　　初晋献公筮嫁伯姬于秦遇归妹【兊下震上】之暌【兊下离上】史苏占之曰不吉
　　此又追记晋嫁姬筮辞以并验其事史苏晋筮官
　　其繇曰士刲羊亦无也女承筐亦无贶也
　　繇即易词士刲羊二句本归妹上六爻词先述之以明不吉之故盖归妹名卦原以上震长男与下兊少女难为匹配故以震兄兊妹作长兄嫁妹之象此本不利嫁娶者况归妹上爻正言新娶谒庙礼所称男以特羊告庙女以枣栗脯脩承筐进献者而乃上非正位下又无应娣姒匹配荐享不行则虽震为筐【震仰盂为筐又服防谓震为竹竹为筐】兊为羊离为刃坎为血【皆说卦】诸象皆见而上位过髙不惟超兊亦越离坎虽欲行谒礼而无其具也
　　西隣责言不可偿也归妹之暌犹无相也
　　兊西方之卦秦在西恰是西隣服防以为三五互坎坎为月月出在西为西隣则间一层矣责言不偿正指伐晋责报言兊为口舌动多责让而互坎之耳半掩于震【互坎半体为震所掩】谁能偿之相助也婚姻以求助传所谓繋援之者而归妹之暌则一嫁而暌隔之矣且上曰暌孤孤亦何助
　　震之离亦离之震　为雷为火为嬴败姬
　　且其象有大异者夫以归妹之震变而生离谓震之离则当未变时震之下刚生于互离亦离之震也震以木而生雷火则木为火母震母家也乃震变为离而离反以火而转焚其木此俗所云生女外向不利母家者非嬴败姬乎
　　车脱其輹火焚其旗不利行师败于宗丘【丘读欺国风送子涉淇至于顿丘】
　　然且震为车车上变而下輹脱矣震木上动则为旗乃变为火刚而旗上焚矣虽离为戈兵为甲胄有行师之象而辙乱旗靡亦有何利夫震我也之离客也我之主震倒艮山而为之丘是主丘即宗邑也而乃变客之离刚而败于其地是败于宗丘矣此指韩原之败言旧注韩有先君庙
　　张文檒曰震木上动为旗本杜氏注旧谓荀九家易兊为常吴澄谓常为九旗之一此归妹原有兊则火焚在上当是兊旗不知上震之灾不及下兊且暌亦有兊焚无两旗则其象乱矣故不取焉
　　归妹暌孤宼张之弧
　　此指获晋侯并归晋侯言夫归妹之所之者暌孤也之彼为敌则暌孤者宼也然而其辞曰先张之弧后脱之弧夫犹是弧也而冦张之冦忽脱之则犹是晋侯而冦获之冦忽归之其象正同
　　侄其从姑六年其逋【句】逃归其国而弃其家【读孤】明年其死于髙梁之虚【墟同】
　　此下皆指子圉事言子圉以十六年质秦秦妻之二十二年子圉逃归二十三年惠公卒子圉立是为懐公二十四年秦穆纳公子重耳懐公奔髙梁重耳弑之此其事也今筮者谓归妹以震兄嫁兑妹则火本为震所出故以嫁女言之则离火者震木之女也而以归妹言之则离火者又震兄之子也母女为姑而兄子即为侄则同此一离而姑侄并居有似乎从之者然
　　顾以环占言之不曰震之离亦离之震乎卦盛极必反自震一之离而两卦上下合成四离【两正两互】火炎极矣极则离必之震故自上之初阅六爻而上又变则六年矣六年而离上之刚仍变震柔变者逋也逋则震为宗国今复逃归而所妻之家所云男以女为家者亦弃如敝屣岂非离亦之震乎然而六爻相巡一周而尽隂生阳死不俟多日况上刚既亡将向之一梁髙出岿然横亘者亦变而为墟归于是死亦于是矣此櫽括晋惠子圉两事而预防之者髙梁晋邑后子圉被弑果在其地或谓此筮在昔人相传巳久服其神验故圉死之地即名髙梁此死后称之非先有其地者然此皆少见多怪以小人之腹妄度君子欲为回防而反见其陋成季未生时卜者谓当名为友及生而果有文在其手曰友因名之此在百余年后赵简子史墨犹能道及不知此腹中友字在生后刺之抑先有其文者试亦度之
　　张文楚曰环占法前毕万筮仕传既占屯震之坤为诸侯又转占比坤之震亦为诸侯谓之终复其始法同
　　及惠公在秦曰先君若从史苏之占吾不及此
　　此时无子圉事故仅记此语以完秦伯伐晋传
　　【僖二十五年传】秦伯师于河上将纳王狐偃言于晋侯曰求诸侯莫如勤王使卜偃卜之曰吉【卜文不载】
　　时襄王以王子带之乱出居于郑秦穆将纳王狐偃劝晋文先之以攘其功勤王即纳王以劳于王事曰勤卜偃卜筮官
　　筮之遇大有【离上干下】之暌【离上兊下】曰吉遇公用享于天子之卦也战克而王飨吉孰大焉
　　公用享于天子即大有九三爻词在本辞之义原谓干三踞下国之首象属三公三公近天子徃得受天子飨礼而兊口离腹加之夏离秋兊值时物长养之候可行燕飨【説卦兊为羊郑氏本作养】故即用其辞以为战克而王飨吉孰大焉其云战克者以勤王必战也旧注谓卜辞有黄帝战于阪泉之兆语故云则卜筮两辞安得杂见误矣
　　张文彬曰两卦皆有离离为甲曽戈兵正战象也况变兊而得互离则兵甲愈盛战巳胜矣
　　且是卦也天为泽以当日天子降心以逆公不亦可乎夫有去暌而复亦其所也
　　且以干天变兊泽是天为泽也天最髙而泽最下是降心也天为泽以承日则与王之降心以迎公何异此观其所之而有断然者乃即以环占推之纵去暌而占大有下干上离以干天而下离日降心亦然所谓无徃而不得其所者虽还复其卦亦如是也是时谋迎王反曰逆公者以勤王言则迎王以王飨言则逆公乃其象则正义谓干变泽以延日影如迎日然此为得之
　　晋侯辞秦师而下次于阳樊右师围温左师逆王王入于王城取大叔【即王子带】于温杀之晋侯朝王王飨醴命之宥【此勤王战克王飨之验】
　　飨醴既飨而又设醴酒宥助也又以币帛为助【附宣十二年传】晋师救郑及河闻郑既及楚平桓子欲还【即荀林父将中军者】彘子不可【即先谷佐中军者】知庄子【荀首】曰此师殆哉此记晋楚战于泌而晋师败绩之事然口语及之并非筮词与蔡墨说龙子太叔论楚子并同惟此传与占筮相表里故附载之
　　周易有之在师【坎下坤上】之临【兊下坤上】曰师出以律否臧凶【此师卦初爻辞】执事顺成为臧逆为否
　　此引易而亦占变者先引遇卦爻辞论之释言云坎律铨也樊光曰坎水也水性平故律与铨皆取水为平准又郭璞曰易坎卦主法法律皆所以铨量轻重是坎为律象又且黄钟为律本而位乎坎故坎为律为法今以坤众之师出之以内坎之律是中军有令而师众从之所以臧也否则不臧而凶矣所以执兵事者坤为顺顺成为臧逆则凶
　　众散为弱川壅为泽有律以如已也故曰律否臧且律竭也盈而以竭夭且不整所以凶也
　　此兼论之卦坤众【説卦】水亦众【见白虎通并杜注】既失坎律则坎众亦散将变而为兊之少女弱矣又且坎本川流改为兊泽川亦壅矣夫有律以从已也如者从也【见杜注】今不从而逆则律败竭者败也川盈而竭律甚严正而夭邪不整以至败壊非凶而何
　　不行之谓临有帅而不从临孰甚焉此之谓矣果遇必败彘子尸之虽免而归必有大咎
　　且师贵行也惟临则坤土所行遇泽即止谓之不行今彘子逆命师不行矣若遇楚师恐将不免师在三五不能无舆尸之象其人佐中军即弟子也弟子舆尸彘子能免之乎纵或免归必有大咎此为明年杀先縠传
　　【成十六年博】晋侯将伐郑楚子救郑公【晋侯】筮之史曰吉其卦遇复【坤上震下】
　　此晋楚战鄢陵而晋筮之者复是专卦
　　曰南国防射其元王中厥目【防目韵】
　　其卦本六阴而一阳来复故谓之复则当未复时固重坤卦也坤为国两国寛然及阳复而在南一国实有一刚挫其地而不成为坤则南国防矣南国者楚也且夫复之加一阳而为震也震为长为诸侯即元王也顾卦位坎离爻纯即见今坤本纯隂而坎之弓轮离之戈甲【皆説卦】两师俱见独南离为目【説卦】横集一矢有似于坎弓之射之而中之者则夫震刚之受射者非其王而离眶之半掩者非其目乎
　　张文檒曰明何楷説易稍识筮法其説此卦谓贞我悔彼初九元吉在莪上六灾眚大败以其国君皆属彼且以震木克坤土射之义也以灾眚而致大败眚为目疾则中厥目之象也此较之宋儒之妄诞庶几近理然中目无象且以贞悔分彼我亦筮法一节顾与此卦大不合説见仲氏易
　　及战射共王中目
　　【襄九年传】穆姜薨于东宫始徃而筮之遇艮之八【艮上艮下】穆姜成公母以通于叔孙侨如欲废成公而立公子偃公子鉏且使侨如愬于晋而逐季孟事败故徙居东宫此因其既死而追述始徃之筮以为戒虽姜氏自为筮辞然悔罪亲切辞与事有恰合者东宫太子宫也艮之八者揲筮之策以六七八九为阴阳老少之数从来莫解説见仲氏易乾卦及易小帖
　　张文檒曰艮不能变随必艮之五爻俱变独第二不变则为随则此第二爻者即之随之爻也乃商易揲策以八为少阴不变故指此不变之爻为八是艮之八实艮之第二爻耳
　　史曰是谓艮之随【兊上震下】随其出也君必速出
　　此史就随卦名略説以慰姜氏之心以为随者上兊下震口乍启而足随之且动而得恱【兊口震足震动兊说皆説卦】有出之之象君小君也
　　姜曰亡是于周易曰随元亨利贞无咎【此随卦辞】
　　而姜曰否此在周易卦词曰随元亨利贞无咎然果无咎哉
　　元体之长也亨嘉之防也利义之和也贞事之干也体仁足以长人嘉会足以合礼利物足以和义贞固足以干事然故不可诬也是以虽随无咎
　　元体之长至足以干事古释卦辞凡卦有元亨利贞者皆以此释之故孔子取以为文言而姜亦用以释随不然姜氏先孔子生时十有余年而反得用孔子语谬矣然故不可诬也以下是姜自解筮之词以为此四德者固元亨利贞之谓也然虑其诬也男女相随动而得说稍有假借便是失德是必不诬于其德而后内刚外柔虽随无咎
　　今我妇人而与于乱固在下位而有不仁不可谓元今我不然东宫本下位而降而居之然且震为太子宫【长男出震为太子宫】而位居东方即东宫也【震东方之卦】乃以艮变随而震宫在下则其在下位有固然者然而坤元也坤元之位岂不尊上而我以妇人而与于婬失【婬失为乱】一似人之无良我以为君者元君犹在无良【仁良】奈何
　　不靖国家不可谓亨作而害身不可谓利
　　然且坤元本安靖而在艮之坤二阳扰之在随之坤三阳扰之凡筮遇为我而之为彼在我家也在彼国也【坤妻道为家为国见前】今在国则一君扰内【指成公】二臣扰外【指季孟】在家则又二少男【指二公子】合扰中外国家之不靖甚矣不亨矣
　　乃由国而家而身其在遇艮则曰艮其背不获其身而在艮二变随则又曰艮其趾不拯其随是身不得作虽欲随所之而不可得矣而况作而之震震又随兊一举足而蹈泽中【震足兊泽】不惟不得作即作而身亦何利
　　弃位而姣不可谓贞
　　且夫匹配各有位也坤位西南本与艮位之东此相配对也今重艮一变而坤弃位而左降为兊艮亦弃位而左降为震【随之兊震适俱位坤艮之左】长男幼女颠倒配合是姣也姣者淫也坤贵安贞而弃位而淫可谓贞乎
　　有四德者随而无咎我皆无之岂随也哉我则取恶能无咎乎必死于此弗得出矣
　　是四徳不备不可为随去德取恶焉能无咎此在艮卦辞有云行其庭不见其人我之死此中必也若欲出此则一入震宫而艮门两刚有若重键【二四互艮上有二阳】然且山填之【艮】泽蔽之【兊】少男少女环守之【三艮一兊】虽艮有多门而总巳毁拆【重艮所变有五文兑为毁拆】往艮彖有云艮者止也止其所也止此而巳虽欲出弗可得矣按姜此筮辞实多才有学虽悔罪不吝而尚隐乎为辞者故词似浅近而卦象微眇推测不尽策书载此以示妇人无德有才何用中冓自讼只増媿叹此与风之录氓诗并同
　　【附】宋时金举兵来侵筮之遇蛊之随【此正相反之卦六爻俱动然仍占遇之两卦彖朱氏谓六爻皆动则占遇卦大谋】占者曰我有震威【震为出威见国语】而外当毁拆【兊为毁拆】敌败之象也【内我外敝】盖随自否来又自益来皆以上刚填下柔【皆三阳推易法】而蛊之所变亦复如是艮上变柔【蛊艮上九变随兊上六】巽初变刚【蛊巽初六变随震初九】乾元往上下填坤初断敌兵之首而坠于地矣且两互为渐【三五互巽二四互艮合之为风山渐】渐之辞曰夫征不复其何能返此仿汉魏诸家断法而为说者其后果验
　　【襄二十五年传】齐棠公之妻东郭偃之姊也棠公死偃御崔武子以吊焉见棠姜而美之使偃娶之筮之遇困【坎下兊上】之大过【巽下兊上】陈文子曰夫从风风陨【句】妻不可娶也
　　坎为中男故曰夫变而为风故从风然而风能陨物则此妻何可娶也
　　且其繇曰困于石据于蒺藜入于其宫不见其妻凶此困六三爻词
　　困于石徃不济也据于蒺藜所恃伤也入于其宫不见其妻凶无所归也
　　此文子占筮之辞按推易法困从否来虞翻谓否三在互艮之二阴而前当艮刚正石也水逢石而险则不济矣荀九家易坎为丛棘为蒺藜所恃如此不又多伤乎且三居互离之中而前后掩空此非中空若房世俗之所称离宫者哉夫坎男之隂亦即离女之隂也【三为坎之上隂即互离之中隂】既为坎男而已入离宫即欲再求所为离女者而何可复得男以女为家无家将安归所以凶也
　　崔子曰嫠也何害先夫当之矣【言棠公已当此凶】遂取之庄公通焉崔子弑之二十七年崔成崔疆杀东郭偃崔子御而出见庆封【避庆封家】庆封曰请为子讨之使卢蒲嫳帅甲以攻崔氏【止崔子于家驾言讨贼而反使攻崔氏】遂灭崔氏其妻缢【即棠姜】嫳复命于崔子且御而归之【嫳御崔子归】至则无归矣【附】晋史元帝为晋王时将渡江使郭璞筮之遇豫之暌璞曰防稽当出钟以告成功上有勒铭应在人家井泥中得之繇辞所谓先王以作乐崇德殷荐之上帝是也【豫象辞】及帝即位太兴初防稽剡县果于井中得一钟长七寸二分口径四寸半上有古文竒书十八字人罕识者先仲氏以推易法衍之豫上震下坤震为龙为首出之子而下连坤土此奋而出地之象也悔为暌上离下兊向明而治而金以宣之体离互亦离【暌二四互离】此重明重光中兴之象也震为鸣为声【説卦】故先王以作乐崇德而合暌之兊金以升于暌之离火是坐明堂向南离而考击钟镛以作乐之象也只两卦皆有坎水以陷之【豫暌三五皆互坎】则尚在陷中未经出土而豫坎互坤【豫三爻为坎坤互用】则当在水土之间况豫之震为东方离为南方防稽者东南郡也豫有互艮【豫二四互艮】艮为成万物之所以成终者也【説卦】则非告成功乎若曰钟有勒铭有古文则暌离为文兊为言以文为言非勒铭乎至若长七寸二分者南北为纵纵即长也南离之数天七地二【此大衍之数宋儒误以为河图下同】则七寸二分也大数阳小数阴也径四寸半者东西为衡衡即径也西兊之数地四天九则四寸半也隂数四折阳数之九而半分之则四寸有五也















　　春秋占筮书卷二
　　钦定四库全书
　　春秋占筮书卷三
　　翰林院检讨毛竒龄撰
　　【昭五年传】初穆子之生也庄叔以周易筮之
　　穆子叔孙穆子名豹者也庄叔穆子父也按成十六年穆子避侨如之难奔齐及庚宗遇妇人宿焉襄二年召归立为卿庚宗妇携其子献雉问所生曰能奉雉矣召见号曰牛使为竖有宠长使为政乃以防杀长子孟又谮而逐仲穆子疾并私絶其馈饿死至是昭子即位杀牛因追述穆子初生之筮以验之
　　遇明夷【离下坤上】之谦【艮下坤上】以示卜楚丘【卜人名】曰是将行而归为子祀以防人入其名曰牛卒以馁死【祀牛死韵牛音昵】
　　先立有韵筮词以檃括大意复逐节解之
　　明夷日也日之数十故有十时亦当十位自王巳下其二为公其三为卿日上其中食日为二旦日为三明夷之谦明而未融其当旦乎故曰为子祀
　　明者日也夷者伤也离在地下则明为地掩未免受伤然而日之数十自甲至癸其时数皆十而与人位之十等相当如日中当王【以阳盛也】食时当公【以次而左旋至日昃】平旦当卿鸡鸣当士夜半当皂人定当舆黄昏当日入当僚晡时当仆日昳当台大抵自王一等以下其二等为公三等为卿则是日中为上等食时为二等旦明为三等今以庄叔本卿位而当明夷之初旦且变而之谦谦又卑退则虽已旦明而尚未融畅恰是卿位故曰为子祀言可继子奉祀者
　　日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食日之谦当鸟谓日之谦之爻即初爻也离为飞鸟【见九家易又説卦为雉虞氏易为隼为鹤】而未明初飞即变为艮是离之两刚相夹如健翮者而初刚下折是垂其一翼也且日动震亦动也离日巳动而三五互震且复前行是于行也乃甫行而日位当三又非食时则三日不食矣张文彬曰按推易法明夷为临卦所易废下兊之口以成离虚【离中虚】此一不食也若明夷之谦破下离之腹以就艮之鬼防门【见前】则直饿死矣又不食也故仲氏易曰穆子两不食前之不食在庚宗时使妇私为食而就宿焉因生防牛此推易法也后之不食则絶其馈食虽山有菓蓏亦反虚器而出之而因而馁死此古之卦法也其精如此
　　离火也艮山也离为火火焚山山败于人为言败言为谗故曰有攸徃主人有言言必谗也纯离为牛世乱谗胜胜将适离故曰其名曰牛
　　此又以环占法推之以离火变艮山而还而观之则亦可以离火焚艮山而艮败矣艮为人【字形】为成言【説卦成言乎艮】艮败则人言俱败将有以主人而聴谗言者夫纯离为牛谓离上离下其卦词曰畜牝牛吉今以离之艮而艮还之离则纯离矣纯离当名牛则世乱防胜似必有名牛者起而败之非无故也此指竖牛之乱言
　　张文彬曰仲氏易谓庚宗之妇固下离之中女也离者别也乃初变为艮而少男生焉然且此艮一变而谦之三五互震为长男二四互坎为中男者其二刚爻縂以一艮刚掩之杀长孟而诛仲子皆推之而了然者
　　谦不足飞不翔垂不峻翼不广故曰其为子后乎吾子亚卿也抑少不终
　　若论其位则自在卿等既不利攸徃则归而为后所固然者但吾子亚卿而是子继之似于旦日亚卿之位少未尽耳
　　【昭七年传】卫襄公夫人姜氏无子嬖人婤姶生孟絷【初生也】孔成子梦康叔谓己立元史朝亦梦康叔谓已梦协婤姶生子【然后生子】名之曰元孟絷之足不良能行【不能善行跛也】孔成子筮之曰元尚享卫国【问词】遇屯【震下坎上】又曰余尚立絷【亦问词】遇屯之比【坤下坎上】史朝曰元亨又何疑焉【元亨屯卦词】成子曰非长之谓乎【以年不以名】对曰康叔名之可谓长矣【此长者之命并不以名】孟非人也将不列于宗不可谓长【况跛非全人不在宗长幼之列】且其繇曰利建侯嗣吉何建建非嗣也二卦皆云子其建之
　　此以卦词与名合故祗断卦词亦一法也利建侯屯卦词与屯初爻之辞皆同是两词两卦俱建侯矣夫嗣有常位若拘长少则嗣之而巳何庸建也建必择吉子其建之
　　弱足者居侯主社稷临祭祀奉民人事鬼神从防朝又焉得居各以所利不亦可乎
　　且屯之爻辞不又曰利居贞利建侯乎夫利有两等有利居者有利侯者弱足者利居以不能行也若侯则宗庙社稷人民朝防行动之不暇而居之乎然则易辞之两利明有分属一居之而一建之何不可之有
　　故孔成子立灵公
　　【昭十二年传】南蒯之将叛也枚筮之遇坤【坤上坤下】之比【坎上坤下】曰吉
　　南蒯南遗之子季氏费邑宰也蒯兴公子憖叔仲小谋叛费以逐季氏不告以断筮之事而但下一空筹以筮之谓之枚筮
　　示子服惠伯曰即欲有事何如惠伯曰吾尝学此矣忠信之事则可不然必败
　　此亦不告惠伯事而泛谘之谓若欲有所行之事何如即字古文多作若字解惠伯逆知其事故阴以折之曰亦顾其事何如耳不然则迪吉逆凶无容问者
　　外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三徳为善非此三者弗当
　　此皆就易义以隂断其事即筮词也外彊二语是合断两卦者坎险为外彊坤顺为内温以遇与之即内外也忠信者即前所云忠信之事也故曰以下则专断坤卦谓黄裳元吉岂黄裳而即吉乎黄为中色裳为下饰必元善而后能吉向使为中者无忠心则必失臣道安有臣象【黄色臣象】下不共则上不率下安所整饰【其后费邑亦叛蒯】况事无忠信则元善已失安能终事【极者终也】是必同事有忠者【公子憖叔仲小皆不忠】下有信者【其后蒯之臣司徒老祁虑癸以盟信逐蒯】且合忠信与共为三德以统成元善则可当非是勿当也
　　且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也此専断比词者且坎者险也坎虽隠伏【説卦】而辞曰显此【比五爻词】则其险巳着况外卦坎位而又变而尚以坎则其为大险有不容隠伏焉者假曰筮易不可以占险则所占何事况占有贞悔并非可以黄裳一饰谓足掩蔽了事也夫黄裳之文在中【坤五爻词】与显比之位正中【比五爻辞】只中美也然必推比彖之元永贞与显比之上使中【一彖词一爻词】皆本元善而后为上美否则徒饰下美而不参成以筮之则邑人不诫【亦比辞】将有借在上之元与在中之忠以责其多阙失者【其后叛蒯者亦终以羣臣不忘其君为言】筮虽吉未也
　　【附】东汉永建三年立大将军梁商女为贵人筮之亦得坤之比与此筮同当时解之者但曰元吉【坤五爻词】正中而巳【比五爻词位正中也】其后进为后顺帝崩进为皇太后以无子立他妃子临朝即冲帝也冲帝崩质帝立又临朝及兄冀弑质帝然后迎桓帝立之而于是有兄冀擅权宦官乱政之祸今占之则坤五后也之比而变刚君也临朝也所谓显比者也【比九五显比王用三驱失前禽舍逆取顺】三驱立三帝也失前禽者无子也犹无前星也舍逆取顺者信宦官杀忠良也其最可异者一推自复【推易法凡一阳卦俱从剥复来】以震初之刚而易比五一推自剥以艮上之刚而易比五震为长子为兄艮为门阙为阍寺【俱见説卦】合兄冀与宦官而皆与九五有参易之象因之有弑帝乱政之祸向使汉之太史知此则必唾而去之矣乃宋人无学率以先后天方圆两图造占变之法而不识周易占筮其神如此不可叹与
　　【哀九年传】宋皇瑗围郑师晋赵鞅卜救郑不吉阳虎以周易筮之遇泰【干下坤上】之需【干下坎上】曰宋方吉不可与也微子启帝乙之元子也宋郑甥舅也祉禄也若帝乙之元子归妹而有吉禄我安得吉焉乃止
　　此在泰之五六爻辞有曰帝乙归妹以祉元吉其义以泰之二四为互兊三五为互震震为长男兊为少女原有长兄嫁妹之象因之归妹六五爻辞与此皆有帝乙归妹四字而宋为微子封国即帝乙子也明曰祉吉而可以伐乎况此词曰归妹而宋郑又时通婚姻则甥舅国也此亦以词与事合而就词防事如此
　　需九五爻词曰需于酒食贞吉酒食为禄贞吉为吉禄故以祉字释禄字亦兼之卦言
　　春秋外传
　　【周语】晋孙谈之子周适周事单襄公襄公有疾召顷公而告之曰必善晋
　　晋孙谈者晋襄公之子惠伯谈也周者谈之子晋悼公之名顷公者单襄公之子悼公在周襄公服其为人知其必有晋国故嘱子与晋善
　　成公之归也吾闻晋之筮之也遇干【干上干下】之否【干上坤下】曰配而不终君三出焉一既徃矣后之不知其次必此
　　此述晋成徃日之筮以防周之宜有国也成公晋公子黑臂旧曽奔周既以赵穿弑灵公迎归立之筮本迎归时事而今始断之者上干与下干相配皆君也今三君忽变而为否是否德不终何以克配直出君而已然而出君终君也虽公子亦君也且出而为坤坤为国为众出有国家何患不君今此三君者其一成公则已徃事矣若后第三君则吾不得知以言其次则舍周其谁吾所为可必者此耳
　　及厉公之乱召周子而立之是为悼公
　　【晋语】晋公子【重耳】筮返国得贞屯【坎上震下】悔豫【震上坤下】司空季子曰吉是在易皆利建侯不有晋国安能建侯屯豫两卦词皆有利建侯文
　　坎水也坤土也屯厚也豫乐也车班内外顺以训之泉源以资之土厚而乐其实不有晋国何以当之
　　此合断两卦辞也车班内外者震为车班者列也屯列车在内豫列车在外坤顺也泉源者坎也屯有互坤与正坎而豫有正坤与互坎土厚而乐其实则是同一国土而屯得其厚豫乐其实实者国之所有也
　　主雷与车而尚水与众故曰屯其繇曰元亨利贞勿用有攸徃利建侯主震雷长也故曰元众而顺嘉也故曰亨内有震雷故曰利贞车上水下必伯小事不济故曰勿用有攸徃一夫之行也
　　乃从两卦分断之内卦为主为雷车外卦为尚为水众者非屯乎乃其词如此则以震为长男元者长也众以顺而防亨者嘉之防也况震雷在内则每动而上坎水在上则每顺而下岂惟利贞伯业于是兴矣若夫勿用攸徃者则单震为足【说卦震为足】单男为一夫【虞氏易阳为夫】一夫之足行安能有济今车上而众且如水下矣此伯王之时不可失也
　　众顺而有武威故曰利建侯坤母也震长男也母老子彊故曰豫其繇曰利建侯行师居众出威之谓也是二者得国之卦也
　　更以观豫则坎本众顺坤亦众顺而皆有震震武威分处内外虽坤为太母震为长子亦既老彊而养于坤而出乎震迟暮得国亦复可喜况既曰建侯又曰行师则内坤外震其在居以众顺为乐而一出则威武大行卦虽有二得国则一君何疑焉
　　十月惠公卒十一月秦伯纳公子
　　【附】吕氏春秋孔子筮得贲【下离上艮】曰不吉子贡曰何谓也曰夫白而白黑而黑贲亦安吉乎【家语亦云非正色之谓也】
　　山火为十二章饰色之二故名贲贲者饰也但绘山于衣绣火于裳并皆正色而独此卦义从来以不正色为解如京房云五色不成谓之贲是也特其所云不正者则毛传云贲黄白色也郑王肃説此卦亦皆云黄白色即扬雄太礥首次二曰黄不纯屈于根注易贲卦山下有火黄白色也今孔子所云有黑色而无黄色即易文贲如皤如白马白贲诸语又似只有白色而并无黑黄二色此皆无可考辨者况筮法论色亦属创见故附载此汉书武帝伐匈奴筮之得大过九五【防下兊上】太卜因谓匈奴不久当破但取象辞何可久也一语【爻词九五枯杨生华老妇得其士夫无咎无誉象曰枯杨生华何可久也老妇士夫亦可丑也】乃遣贰师伐匈奴后巫蛊事发贰师降匈奴武帝咎卦兆反谬今以五易法筮之则此九五在本卦为兊中在大壮所来为震中【大壮上震改上兊】兊为刚卤【说卦】而震以出之此北伐之象但大过通视合为大坎而互当重干之末进承一坤龙战黄正在此际幸干坎二位皆居北方【坎正北干西北】我以南向北则我南为凯彼北为败所以能破匈奴兵乗胜追北至范夫人城者此也奈身在坎中尚未出险而兊为口舌又为毁坼非因令误当以间败乃诅呪事发而脱身降矣兊者脱也夫枯杨之华不入寒地身为士夫敌丑非偶乃既降单于则身巳为人所得而单于又妻之以女此正匹配反常一若老妇之得士夫者其辞象之切占验之精孰过于此而以为反谬此占者之罪卦兆焉得诬坐之
　　晋元帝初镇建邺王导使郭璞筮之遇咸之井璞曰东北郡县有武名者当出铎以着受命之符西南郡县有阳名者其井当沸后晋陵武进人于田中得铜铎六枚【一作五枚误见郭璞洞林】歴阳县中井沸经日乃止此事载晋书郭璞传然世终莫解尝以此询仲氏仲氏曰此最浅近者铜铎之出以贞咸也井之沸以悔井也咸内为艮艮东北之卦也其名武者以上兊在右武位也其出铎者兊为金与互干金合而干数六故得六铎然且互干为天互巽为命此天命也故曰此受命之符也若夫井则二四互兊三五互离离兊为西南郡县而南为阳方故宜有阳名乃以下巽与互兊为金木之交上坎与互离为水火之际木间金得火而上承以水此非薪在釡下得火而水乃沸乎且四正相纒干丽坤域非中兴受命何以得此【见仲氏易】
　　晋渡江后宣城太守殷祐以郭璞为叅军防有物如牛足卑类象大力而迟行到城下祐将伏取之令璞作卦遇遯之蛊其辞曰艮体连干其物壮巨【是占在晋史无解今録仲氏易解语　遯天山皆巨物故此物亦巨】山潜之畜【蛊上艮为山互兊为潜】非兕非虎【坤为兕虎以坤间二阳不成故也】身与鬼并【三阴为鬼蛊三阳三隂合并成卦】精见二午【离五月卦为建午蛊三至上为大离则倍午矣】法当为禽两翼不许【离为雉防为鸡而无两翼】遂被一创【遯四阳伤其一为蛊】还其本墅【自遯之蛊祗伤干一画而两山如故】按卦名之是为驴鼠【干为马艮为鼠今遯干一变而已失马形是驴鼠矣】卜竟伏者以防刺之深尺余遂去不见郡纲纪上祠巫云庙神不恱曰此防亭驴山君鼠也偶诣荆山暂来过我何容触之此事近狡狯然亦见古人筮法有如是者
　　唐李纲在隋仕宦不进筮之得鼎曰君当为卿辅【韵】然俟易姓为如志【叶】仕不如退【叶】折足为败【叶】盖取倒卦之革俟革命也【鼎倒卦为革説见前】遂称疾辞位去后仕唐果验然则筮法有直占倒卦者亦一变也
　　五代石晋髙祖以太原拒命废帝遣兵围之势甚急命马重绩筮之遇同人曰干健而离明君徳向明之象也同人者人所同也此时将必有同我者焉易曰战乎干干西北也又曰相见乎离离南方也其同我者北而南乎干九十月卦也【干西北卦位在九十月】战而胜其九十月之交乎是岁契丹果助晋撃败唐军晋遂有天下
　　聴斋杂记明土木之变南冡宰魏骥将集同官上监国疏防钱塘客陆时至善易请筮之得恒之解骥曰帝出之不恒而承之羞【恒九三爻词不恒其德或承之羞贞吝】固也乃变而负乗冦将复至【解六三爻词负且乗致冦至贞吝】如之何对曰既已负帝且乗矣再三何害所虑者贞之则吝惟恐徒守反吝耳骥曰善乃易疏去次日客过骥骥曰昨筮无大凶乎曰大吉曰何谓曰夫恒为大坎而三当坎中所以陷也然而恒互为干三以一干而嵬然居三干之间若无徃而不为君者乃一变为解则已解矣且解之词【彖词】曰利西南西南者所狩地也又曰其来复则还复也夫恒者久也日月得天而久照【此恒彖词】今解之互体则正当两坎互离之间坎月离日非日月幽而复明乎大明吾国号非返国乎只坎有两坎两离而上离未全【上震缺上九此似指监国言】尚有待耳后冦果再至以战得胜而英宗卒返国复辟若先见者









　　春秋占筮书卷三
