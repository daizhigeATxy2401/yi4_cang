　　钦定四库全书　　　　　经部一
　　易象大意存解　　　　　易类
　　提要
　　【臣】等谨案易象大意存解一卷
　　国朝任陈晋撰陈晋字似武号后山亦曰以斋兴化人乾隆己未进士官徽州府教授是编不载经文惟折衷诸家之说明易象之大意故以为名考左传韩起聘鲁见易象春秋则易之主象古有明文陈晋以象为宗实三代以来旧法卷首标凡例七则多申尚象之防书中首论太极五行兼谈河洛先天诸图然挥明简惟标举其理所可通凡一切支离推衍布算经而绘奕谱者翦除殆尽其凡例有曰后之言象数者流入艺术之科其术至精而其理亦无奥涩然偏于一隅似反涉形下之器可云笃论次论彖论爻论象不废互体之说葢以杂卦传为据次论六十四卦各括其大防亦大抵切人事立言终以系辞序卦説卦杂卦其文颇略葢著书之意在于六十四卦余皆互相发明耳在近时説易诸家犹可谓刋除枝蔓者矣乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　读易要言
　　易书原于象画象画者文辞之祖今经生治易专恃研求文周彖爻而置羲圣象画不讲先儒所谓有易下段无其上段者矣羲圣象画原于河洛故易必从河洛根源説起
　　易象天地山泽风雷水火数竒偶老少显然明白后之言象数者流入艺术之科其术至精而其理亦更奥澁且偏涉一隅之论似反涉形下之器余故以本来自然之象数推论使经生家人人可晓
　　易曰书不尽言言不尽意圣人立象以尽意伏羲画卦圣人示意之书总之治易者防得其意则精粗皆可入解道理无不全具余故总其义曰易象大意存解六十四卦彖爻先儒传诠极详更何烦余之章解句释余于各卦下畧缀数句亦是融防大意使人闭目澄心而自得其意之所存防得其意再去索解章句则程本义折中等书具在可任研玩
　　系词精者如易有太极数节及説卦传天地定位数章已载在前图説内后不更赘中间亦间有会意特为拈出
　　易自田孟相承以迄于宋凡数十家言书可充梀余为约其精蕴简之又简纸才数十页而儒先精华亦已畧具且各镕以己意彚入儒先语録中所谓如花酿蜜蜜成不知其是花者也
　　易以穷理岂仅作文字观然卦画有自然之文彖爻象传系辞文言其文法之显然可爱玩者亦畧示精蕴于语言意象之外抑亦宜民不倦之意云尔






　　钦定四库全书
　　易象大意存解
　　徽州府学教授任陈晋撰
　　太极
　　太极只是个理图书内不见有所谓太极而无形之太极即寓于隂阳五行先儒谓虚其中者是也所谓无极而太极也○太极伏羲只是在下一画即濂溪亦是一图至隂阳各半隂中有阳阳中有隂今之所谓太极图乃根极图也不得混看
　　隂阳五行
　　九图俱是发明天地隂阳五行之理不先将隂阳五行考证明备观图不得把鼻图説云太极动而生阳动极而静静而生隂静极复动可见隂阳虽是二气实则一气之屈伸五行质具于地而气行于天五行要先看其生成之序则洪范所云一水二火三木四金五土天地隂阳之气絪緼蒸濡濡即是水蒸即是火只是有了气便自然有水火如釡上蒸自然有气汗水出只管热便是火也水火有形而无质水至防故居一火渐着故居二水火渐成形质便生出木来木犹是隂阳疏越之气再加坚链便凝而为金更加盛大便处处布满是土先儒谓木得水清华之气金得火刚烈之性至土则无所不有五行生成之序所谓质具于地者如此若其气行于天则一木二火三土四金五水以是为春夏秋冬以是为相生相尅○天地间惟水土最为盛大试看天壤内何处不是土而九州外皆有大海环之故一生水而五生土为五行之包络○五行木金土成了形质故其用不神水火之用则神故自无而之有亦自有而之无○水看去似沉暗而中却光明火看去甚有光熖而中具黑心此谓隂阳互根○夏天火气旺而火形衰故夏日之火不甚光明冬天水气旺而水形衰故冬时泉泽枯竭水火之形与气互为消长者也○五行惟火生土理似难明先儒曰火有推陈出新义又曰千年积土下有刼灰此亦是火生土之騐○五行生成之序及运行之序火皆居第二何也阳刚不为物先又火属心象故居中位也○土虽寄旺四时而生成之序则列在夏秋之交○天地间五味五声五色人之五德五事莫不以五行配合故处处离五行不得
　　河图洛书
　　河图是马背上几个毛旋文洛书是龟背上几条折裂文所谓天地自然之易须玩其自然气象○河图在象传以天一地二叠数去最为自然不必定指出隂阳五行然图书皆绘五行配合运行之理○河图以五生数统五成数而同居其位洛书以五竒数聨四偶数而各处其方图以左旋相生书以右旋相克图之相得有合拟于兄弟夫妇而书之竒偶偏正则分定君臣此所谓图书之异然而图以流行生即以对待克书以流行克即以对待生图书皆五居中书缺十而一九二八三七颠倒数之皆成十五之数此所谓互为表里经纬者也○天地间只有个一二三四五为水火木金土如何又有个六七八九十善乎先儒之言曰一得五而为六二得五而为七三得五而为八四得五而为九五合五而成十总之水火木金离土不得六七八九十皆从五过也又万物皆从一生一与一为二一与二为三一与三为四一与四为五故一者数之始而无所不贯也○图与书一皆居下一者天命之根一阳之气畜固于重隂冱泉之下所以为万物发生之根本也大抵天地间的生理不要只在舒上推寻正须于摧残剥落之地至深极静之中看其一团生意凝固坚实愈凝蓄得久愈藏秘得深则发出愈为有力○书易九于上者九老阳之数乾象也戴天而尊干明干体之大而天象之无不包也又干金尊于上愈蓄得下面那一防水充足有力而生生不息矣　书与图东北方之位不易而西南则易西南方不易则无以成相克之用○河图画卦洛书叙畴似洛书无与易事然其理无不通故大象传总曰圣人则之
　　先天八卦次序
　　总之有太极便自然生出隂阳朱子云天地间理一而已气则无不两者二语简尽明白旣然生出隂阳便只管生了去由两仪而四象而八卦总只是程子加一倍法邵子诗云须知一本能双干始信千儿与万孙到得千儿万孙便六十四卦三百八十四爻俱了然在目矣先天八卦次序最为自然○总只是一生两法两再生两而隂阳老少之形立更加上去则八卦以成至成卦后逐象玩之便自成干一兊二离三震四巽五坎六艮七坤八之象起初原没有个山泽风雷等物事先在意中○先天是画成了看故各成一天地风雷等象若濂溪则以太极生隂阳即以五行生万物最为直截故先儒谓先天气象大周子义理精
　　先天八卦方位
　　此图是一个浑沦天地干南坤北天尊地卑也离东坎西日月之升降也雷起东北隂阳交际之防自隂而升阳风盛西南由阳交隂风威忒盛山镇西北西北方全隂之聚凝而为山借阳以镇之也泽注东南东南方阳气所钟而为水所壑则火气不烈天地隂阳相济之理亦所谓隂阳互根者也呜呼观先天方位真如天造地设包括一切更无可移动处○易虽是八卦其实只以天地水火四卦为主故乾坤坎离四卦居正位风即天气之吹嘘山即地形之隆起雷即火之蕴于地中泽即水之行于地上此四卦居偏位
　　六十四卦横图
　　六十四卦横图不过八卦之上各加八卦所谓因而重之是也并无着意安排处到得画成后细加推勘自然乾坤在两头剥夬二卦紧傍乾坤而复姤二卦恰居正中易所谓天地之心先儒所谓天根月窟是也邵子诗云须探月窟方知物未蹑天根岂识人天根月窟闲来徃三十六宫都是春又曰亥子之间得最真可见姤复相交是一部易书紧要处乾坤道理俱从此透入到得三十六宫都是春便处处是天理流行故曰天根月窟是一部易书之关纽也亥子之间最修链家切要功夫○又曰先天学心法也图皆从中起万化万事生于心
　　六十四卦方圆图
　　圆者象天方者象地天道南行故阳气自下而升隂气自上而降又左阳而右隂也先儒谓左边一画阳即对着右边一画隂又谓左三十二卦是阳然透体以坤道摩荡一过右三十二卦是隂然透体以乾道摩荡一过横圆乾坤居两头复姤居中间圆图即以复次坤姤次干才喜全阳而即为隂之所伏已是纯隂而即为阳之所生一隂才遇然必剥为纯隂而后已一阳才复然必夬决而还归于干可见复姤二卦气机之所从生即物理之所必极最为吃紧关键　阳在隂中阳逆行隂在阳中隂逆行阳在阳中隂在隂中则皆顺行　方图分作四层看天地定位否泰反类否泰乃天地合之卦交则为泰塞则为否山泽通气咸损见义咸损山泽合体山上泽为咸山下泽为损雷风相薄恒益起意恒益风雷合体水火不相射旣济未济可见水火为天地之大用上篇终坎离下篇终旣济未济圣人之深意存矣
　　后天八卦次序
　　后天八卦次序不必有甚深意只是提起乾坤作父母显出六子功能究竟六子功能皆父母为之主宰则皆乾坤之运用耳
　　后天八卦方位
　　后天卦位改换先天主卦气之运行即太极图説所谓五气顺布四时行焉者也先天坎离当朝夕之位后天当子午之位天地之大用在水火至此则乾坤家当全付之坎离矣又日自东而南当午之位月自西而北当子之位为得隂阳之正位也震为长子故东方始出用事而巽长女艮少男夹辅之以助其功用若兊为少女则置之西方不用事之地乾坤父母俱居西方非因父母已老真个不要他用事须知天地间东半边主发生西半边主收敛而东半边发生处全看西半边收得力足非以乾坤父母力量保合固藏使其内间生意饱满充足则来嵗发生必见单薄气象故乾坤之不用事正具有大用存焉满盘筋节俱在乾坤所谓干以君之坤以藏之是也　干南坤北交而为泰则干北而坤南矣离东坎西交而为旣济则日西而月东矣此先天之所以变而为后天也　五气惟水火各据一卦木金土则兼据二卦其故何也水火之性隂阳即时备具木金土则不然木之生也由下而上震一阳在下为木之根干运居东方木气上升枝叶畅茂而为巽之隂木木气生火运行南方而离火阳中含隂隂阳之性备焉五气惟火与金不相生故西南位以坤上间之火生土也坤为隂土火金之性最烈非得纯隂之坤以间其中则不能成濡润之功且坤土盛大长养之功始全土之生金始犹穉嫩故西方兊为隂金气未凝结愈加坚链则为西北方干之老金木由下而上故先阳而后隂金由穉而坚故先隂后阳也惟金生水有干金之坚链乃生北方之坎水水亦同于火隂阳即时而具者也然北方水气凝寒非得土气而木不能上达坤为纯隂之土艮一阳止于上为阳刚之土隂气非得阳气以实之而土亦穉不能上升故艮居东北方为新陈嵗运交接处尤属至要者也　京房以土旺四时吕令土居中央后天土居丑与未较吕令増其一较京房减其二其故何也四时木生火与金生水皆不用土惟火生金水生木则土著其功用又四时皆隂阳胜之卦惟寅丑申未之交皆三阳三隂之卦得天地之中气
　　彖
　　彖者总一卦而断其义有象有占彖极简极平易总之一卦数字可了显然明白盖不欲多生枝节障人心目也然文彖亦有以繁见妙而繁而括非圣人不能尽其义即如讼彖十六字具七义讼之理无不全讼有孚谓其事得理信心而又窒不得伸断乎当讼然又加以惧惕又须适中而止虽十分有理得胜而亦不可终讼且必得一居中得正之大人来断此事方好且亦不可冐险而行故曰不利涉大川此岂不是繁而括又如夬彖于王庭是声彼之罪孚号是尽诚以呼号我之援助而又加以危厉告自邑是先自治不利即戎是不可妄动干戈十九字具五义攻邪之道尽矣亦有意不甚多而偶用疏词错落如匪我求童彖及改邑不改井彖皆以错变入妙也
　　爻
　　爻取相交逐爻起义较彖为推研入细取象极竒极精凡天地间至防细物极鄙猥事圣人无不取入象内有六爻聨络次第起义者亦有各爻另出一义者程朱只取承乗比应不取互卦然观邵子易吟曰观象徒劳推互体则互体原向来所有杂卦传即是发明互卦先儒以为从后天来
　　象
　　有彖象有爻象又有夫子自己发明之大象　爻取象竒矣象传一以平淡承之须玩其咏叹自然之妙或用一二字转换最为有味即如坤初履霜坚氷至象为倒一字曰至坚氷也元公虑其终孔子要其始防趣了然无妄爻曰或系之牛行人之侍邑人之灾象曰行人得牛邑人灾也意味总在一也字慨叹又如蒙彖传曰凟则不告凟蒙也亦是用转换法便另有意讼彖词已是全括而夫子大象传为增一意曰君子以作事谋始此又是添补法太史公每作本纪列传叙述极为张皇赞语另出一意愈淡愈妙○六十四卦大象传圣人示人以用易之方将物象与人事相配合枢纽俱在一以字六十四象便有六十四以便是六十四个用易的方法天道人事无不尽其中向来读易俱口头滑过今一提出看便如我孔子传我六十四个好方剂也余搆一小斋书六十四象传于壁顔曰以斋晨夕坐玩用以警顽而娱老○二卦合体而成象然却不是板煞的即如乾坤二卦乾象天而主健坤象地而主顺加一行字势字便卦气都见屯不曰水雷而曰云雷杂乱晦防象也蒙不曰山下有水而曰山下出泉幼穉防昧象也且是实象不是虚拟即如地中有水地中有山天在山中皆实有此象家人象曰风自火出恰然火中有风非第曰风生火也井象曰木上有水先儒谓夜间地气上行清晨木上必吐出水珠圣贤格物之妙真是处处不遗
　　上经乾卦
　　上经首乾卦明天道○当下文周亦是同他卦一例系彖系爻元亨利贞亦祗是象占元亨属象利贞属占并未有将四德配合的意思夫子触着胸中道理看得乾坤体大便以此四字拟合四德一口气莽莽苍苍且推排出这个气象来○将四字平列四项又缩归两项又总结归元上元亨利贞又总结归干上道理直是一片浑沦无间　彖取象于天爻取象于龙天主包括龙拟变化○彖重发明天道畧以人事相错爻则着意人事处为多○看易要浅要活如潜龙勿用凡人家一切求名问利之事皆有此象此占不要説深夫子説向隐德去又另是一般説话不要因夫子説看呆○时乗六龙以御天也云行雨施天下平也是天地间化工文字○乾卦説这般大道理而以知进退存亡结呜呼论语以色斯举矣结下论以知命结圣人之寓意防矣
　　坤
　　坤大率主顺承意亦处处具扶阳意
　　屯
　　乾坤之后继以屯蒙天地草昧气象也○此卦以初四爻为主分明具作君义不当君位故以建侯属之○屯初是第一阳又震为长子特出承天地父母之任○乗承比应程朱看爻取象法不言互卦折衷亦不言互卦然亦有互卦自然入象者即如屯中爻有艮象三入于艮艮为山林故有即鹿入林象或曰鹿古本作麓山足也他卦可类推但要取其自然者耳
　　蒙
　　蒙承屯亦草昧象○蒙以二阳爻为主具作师义○蒙中体有坤象有震象故有纳妇子克家之象若竟不取互此二象于何属乎
　　需
　　需不是不进取其能待进得恰好○需于酒食需中有此一象序卦传即以需为饮食之道后来如麻衣易六爻皆以饮食取象未免穿凿○本卦坎为血卦故四有需于血象郊沙泥皆从水取象
　　讼
　　讼彖説出讼许多道理象传作事谋始仍取不讼六爻亦俱以不克讼称善上爻则所谓终讼凶者
　　师
　　师第一要贞又须是丈人行师有吉而未能无咎有无咎而不必吉四层合来其义始备○虽汤武仁义之师亦不能无毒于天下○容民畜众具井田义○爻不待有取于二之以律行师而并嘉四之能全师惟在人君命将之专行赏之当而于舆尸小人尤致儆焉○长子即丈人于二为丈人于五为长子
　　比
　　彖取人比于我爻取我比于人以孚诚为第一义建国亲侯具封建义
　　小畜
　　巽岂能畜干故象传止取懿文德○初二两阳不为所畜者也三与四比故溺于四而又致相争四以弱隂畜全阳宜其见伤能尽孚诚于阳则得无咎五孚于四者也上则畜极而通矣主全卦言之
　　履
　　履取和悦以蹑刚强天泽定分及履者礼也卦有此象非其本义所重○初二两爻正和以蹑刚者故吉三任刚性故凶四取其刚而能柔亦吉五履帝位又下应兊悦何所不可然以夬致厉朱曰伤于所恃为戒深矣此上之所以考祥征吉也
　　泰
　　泰否二卦乾坤合体为上经最紧要之卦○彖只小徃大来一句夫子恰有许多庆幸话头○泰卦前三爻好后三爻便有不好的意思否前三爻不好后三爻则渐渐好来正合彖小徃大来大徃小来之义○看易卦如从四面看月面面都是清光圆满即如四爻先儒有解作休休有容之义者味孚字及中行愿句却合得此义况四位近君道理岂不通得但本义是合一卦全体又合二卦全体看来以下三爻为君子便以上三爻为小人似近自然也面面看来清光具足何必定易朱説然即存此一説亦可○帝乙归妹本义谓帝乙归妹时得此占先儒谓王姬下嫁之礼至汤而备五以隂从二阳虚已下贤象也又互得兊象故有归妹之象○大率初之连茹四之翩翩主言气类三之平陂上之城复主言时运而二与五则君臣之居中待泰者也
　　否
　　否只是反泰看前三爻自是不好后三爻便急望他好○便前三爻不好还许他贞吉望他包承强勉教他包羞总不要他将不好处全放出
　　同人
　　火上同天火天下照同人大有是极文明之卦○有以同而异者暌是也以异而同者同人是也○通天下之志乃为大同○于门于宗只是公私之辨然二忌于宗五正欲其大师相遇○同人到底取其能合又取其能公故上于郊亦可免悔
　　大有
　　大有之世正不是一味包荒遏恶善乃所以主持大有之运也○五爻正所谓应天时行者才説个交如即继以威如方见圣人保盛忧明的心思作用○上一爻当大有之世备福徳之全者也爻义见系辞
　　谦
　　谦卦好处圣人口説不尽○天道属气地道属形人道以情言鬼神以理言○谦不是一味自卑正欲裒益而得其平也如此説道理便圆而大○初説一个谦字不足更叠用谦谦字四又加一防字圣人之倾意于谦至矣○鸣谦不必有甚事业只学问谦冲自致声誉无形好处最为难得○劳谦真是有功不伐三代后惟郭令公足以当之○五处君位而能谦汉文帝近之○上六鸣谦与二地位不同如老臣宿将出居在外凡事谦和亦能致誉然足以感孚其私邑而已
　　豫
　　人心和乐以应我无有不善若已自为豫则有善有不善○作乐崇德易中之乐也○惟四一爻与彖合朋来盍簪是人心之和以应我余俱属自豫○初之鸣豫小人得意情状如睹○二不言豫能守正也○五几沉于豫赖四刚以正之○三与上皆幸其能悔能渝故无伤
　　随
　　随是吉卦元亨利贞下加无咎字气象便逺逊于干矣○爻称二为系小子五与二应则又曰孚嘉故知易象最活○随至第六爻乃诚意交孚之极故不啻孚贤并可亨神
　　蛊
　　蛊坏极即便加以元亨非元亨不足以治蛊○振民育德振字最切治蛊大学新民犹具从容气象振民则加以奋厉也育德者振民之本先言振民主治蛊而言也○榦父之蛊是大槪説实有一般人家宜干母蛊者尤是难事○裕父之蛊中人之子率坐此病○五主继世贤君言○当治蛊之时却偏有一种髙人置身事外圣朝亦尽容他爻髙其事象嘉其志
　　临
　　临大善之卦彖便预为虑曰八月有凶观本不好圣人却别取一义　教思容保即敦临一敦字也○卦以阳临隂自然以二阳爻为主故俱曰咸临余爻只就卦上取临字大义而已○四与初应至临悦贤之至○知临以位言即所谓聪明睿知足以有临也○敦临统一卦之终而言终以阳临为主故曰志在内也
　　观
　　观彖是人观我爻是我观人○大率圣人立意尊阳临阳长之卦旣以二阳爻为主观明系隂长之卦却仍二阳爻为主故取名为观
　　噬嗑
　　噬嗑主用刑之卦以中一爻为梗化之小人故须用治然爻象又以四为用刑之人○受刑有大小用刑有难易
　　贲
　　贲小吉之卦天文人文圣人却説出许多好处○贲趾只是自贲贲须则能贲物然非附二之阳刚不能成文明之象三又非借前后诸隂不能成润泽之功也三至上有顺象故二曰贲须○下三爻离主文明上三爻艮具止义皆主反质白马丘园束帛皆白贲之义○一部周礼铺陈文物结归白贲崇素反质圣人具有深心易以履为礼其实贲礼意也
　　剥
　　剥已是阳气欲尽然上取孤阳独存三取惟阳是应五亦取其能受制于阳总要不为阳害○顺而止之观象也彖一语淡释得妙○艮为果蓏故有硕果象坤为大舆故有君子得舆象
　　复
　　复初爻即是剥上爻岂有阳气俱尽忽于至日便来一阳须知上面剥下面便生生气只管积趱了去到得一月便成了那一画故以为一阳来复○剥只不利有攸徃句复则有许多庆幸话头○复见天地之心忒是精言是圣人特地示人处○不逺复先儒谓是觉体最是盖稍待用力去复相间便逺才有不善便觉觉便复还原体故曰不逺复惟顔子足以当之○休复是能从善频复具自克意中行独复谊力极纯敦复无悔殷太甲周成王近之○卦彖在气运上説爻在人心上説
　　无妄
　　有实理自然之无妄有人事适然之无妄○莫管他人事适至我只具实理以应之○以初阳爻为主所谓主诚于内者二无营私之心故皆徃而得吉得利三不免于灾五不免于疾上不免于眚其何徃乎故四取其可贞五幸其勿药则皆不致以妄动取咎矣
　　大畜
　　主学问言是能自畜其德主世道言是能畜止邪恶彖主畜德意多爻主畜邪意多盖是以畜为止○下三爻取自止之义上三爻取能止人初戒其进二能不自进三则与上合而进矣四能止恶于未形五则几幸其可制上则畜极而通矣
　　颐
　　颐具养德养身二义慎言语节饮食正养德养身之事先儒引释此二语曰祸从口出病从口入浅语实至言○六爻不外颠拂二字求养于下为颠求养于上为拂○非阳刚不足以养物初具刚阳之才不能自养而反资四之隂柔四则能资初之阳以养物○上九以刚阳当师傅之任五頼之故能养天下○大率下三爻皆取自养口体上三爻皆思养物
　　大过
　　大过只是阳过故诸爻皆以不过刚者为善初之能慎柔也二与初比资其柔故有生稊之美三爻刚位刚太刚则折故栋桡四以位居柔故栋隆五与上比五阳过而上又隂过生华不足为美上才弱而处过极故过涉灭顶○巽为木兊为泽杨近泽之木故以为象过涉亦从泽取象○爻以灭顶为无咎而象曰不可咎也更精
　　坎
　　首乾坤终坎离所谓天地之大用在水火○诸卦皆一字名独坎上加习字者何也坎主险陷非吉德必歴试艰难而后可出重险也○坎中实故为有孚心亨之象此亨字属象不属占○常德行习教事指出习字之义○六爻只以九五为能出险以阳刚居尊位故也
　　离
　　坎重险非刚不足以济故五爻吉火性烈非柔不能顺之故二爻吉○坎中实主诚离中虚主明
　　下经咸卦
　　上经首天地下经首男女○有心为感无心为咸咸感道也男女尤相感之至者也○彖言感象传曰虚受最是圆相○复见天地之心咸见天地万物之情复始几所生咸则感通之至○六爻从人身取义咸拇视其所之腓犹可以自主股则不能自主四属心所以为感者也脢不能咸物而口则专主于悦
　　恒
　　恒是久义然必久于其道乃为可常久○彖吉而爻则皆不甚吉所乗之位不同也惟二能久中故悔亡
　　遯
　　隂长故君子当遯然须遯得恰好要得时字义○下三爻止之象故初取不徃二取固志三之系遯犹是恋恋二隂若上三爻天空地濶能超然逺遯矣四之好不如五之嘉五之嘉又不如上之肥肥字最妙考槃三章得肥字味○明夷以初为几先主夷者上也若遯则以上为逺去初不为尾乎
　　大壮
　　大壮是阳壮之极但壮字不能无病故戒以利贞○诸爻皆欲其壮而勿用壮二之贞吉五之丧羊得中道也○卦体似兊兊为羊故诸爻皆以羊取象
　　晋
　　火在天上大有君道之极盛也明出地上晋臣道之极盛也主言臣道故曰康侯而五当其任○以柔进为主故下三爻皆吉五以柔居尊正所谓康侯也为明出之主吉四与上皆以刚进不吉
　　明夷
　　正与晋反对卦彖以箕子取象六爻俱切纣时势看初之于飞伯夷太公也二之夷股文王羑里之囚也三南狩武王伐暴救民也四获心出门防子抱器来归也五仍从箕子取象上之登天入地象纣之自焚死也○有以明而晦者下五爻是也不明晦惟上独矣
　　家人
　　作易者其有忧患乎家人以全象言之则当如夫子所谓父父子子兄兄弟弟夫夫妇妇始为正家之极则乃文王系彖专曰女贞何也盖人家乖离之事未有不生于女衅者三代末季其明征也文王切言之夫子正言之○言物行恒齐家本于修身○治家以刚严有法度者为吉初之闲家三之嗃嗃上之威如皆是道也惟五不言刚严君道之盛也妇人以顺承为吉二之无攸遂四之富家正取其能柔也
　　睽
　　男女初交情志投合若女与女便多乖忌况中女少女乎读睽卦而凡人家姑嫂妯娌妻妾不相和睦情状具见其槩○六爻皆始睽终合初丧马自复四遇元夫合矣二遇主于巷五厥宗噬肤合矣三无初有终上遇雨吉合矣
　　蹇
　　蹇总取能止意惟二説不得个止字臣子应君当险难之秋义无可逃故曰王臣蹇蹇四与上俱近五故皆欲五相连硕而共济耳
　　解
　　患难旣去宜以安静自处初交最好得静守意看去又有解退小人义二获狐除内奸也上射隼勦外冦也五君位四近君皆以去邪为事三则小人之妄窃髙位者耳
　　损
　　损下益上为损损上益下为益可见上不嫌损吃亏总要在上耳○卦名是损下益上卦词却説损的好处盖泛言损义○本义释象传曰少男多忿少女多欲二语精友人郝君为增二语云惩忿如山窒欲如壑亦精○爻就损下处斟酌其至当者初之酌损是不过于损也二之弗损乃正所以益之也三因损而得相合之专四又另寻一损法曰损疾五受天下之益而不能辞上则思所以益人而惠不费则更无所损也
　　益
　　益彖词亦不专言损上益下凡天地间有利益事皆言之○迁善改过学问之益也○初与二皆受上益者三与损四同另加以一益法曰用凶事四与五皆思益下五乃主益之人上惟求自益何由得吉
　　夬
　　小人将尽之时自然大吉然决之却不欲过暴○六爻皆以决之胜负为言初恐决之不胜二以惕号无咎三亦恐以壮頄致愠四则闻言不信五又未免系恋小人若上则小人之受决者
　　姤
　　姤亦是不能不相遇的但要君子不受制于小人小人不犯君子○初爻设两象以为小人戒二能制初三不遇于初故皆无咎四不能制初故凶五以尊位防始生之隂挽囘天运上不能制隂然亦不与隂遇洁身逺祸之人也
　　萃
　　萃聚之道匪一假庙以萃祖宗之精神见大人以萃君臣之遇合用大牲承假庙言利攸徃承见大人言○象传除戎器又另出一小萃事却正是人所易认○六爻皆欲其以类相萃○初以四为正应二以五为正应三以上为正应然穷交也四五皆得其萃者上乃放逺之臣求萃不得故有涕洟之象
　　升
　　贤聚而升是大吉卦故彖无戒词○初不能自升巽于二以同升五柔而二刚恐有震主之嫌故须尚诚敬三则一于升四近于五再升则不可故须以文王之道自处五正与贤升者惟上不得升之正故戒其冥升
　　困
　　处困欲其能亨亨乃所以贞也○致命遂志致命困也遂其志则亨矣○初与三真是困而不亨者初坐困三进退俱困上虽困而犹望其能悔此三隂爻象○二困酒食四困金车五困赤绂是好处亦困然皆有亨祀之吉四亦有有终之庆如此则亨矣此三阳爻象
　　井
　　井主养道初之泥二之谷传所谓眢井也三渫则不泥四甃则非谷已成井矣五则功能及物而寒泉食上则井收勿幕任人之汲井道大成五取刚阳能泽物上则取其坎口不揜
　　革
　　古人重改革之事故须孚须贞下三爻是郑重而不敢革不轻革四则革当其任有其德有其位有其才有其时居水火之际为革之主至五与上而革者新成文明之象矣
　　鼎
　　虽曰革故鼎新然鼎实主养义井民间私汲之物鼎则宗庙之器故主养贤○上经大有彖直曰元亨此亦直曰元亨皆大善之卦也○初足二三四皆腹故皆有实五为耳上为直取鼎象○上爻之吉无不利亦与大有同大率皆尚贤义
　　震
　　震承鼎来故为主器大率主恐惧意○震阳在下故以初为主爻与彖合二与初近故能因震而动而亦无所丧也三四及上皆不能自振厉者五则犹幸其无丧有事
　　艮
　　震主动艮主静以止为义○取象与咸畧同初趾二腓三属心咸以心属四此以心属三各以其中阳爻为主也四为心故五为背上为口今以心属三则四为背而五为口上则统一卦之终言之
　　渐
　　渐进有序惟婚姻为宜彖取女归六爻皆象婚姻○婚礼奠鴈故六爻皆取鸿象鸿水鸟故取于干于磐于陆之象大率以隂阳之相应者为吉隂阳不相应则皆进之未得所安者耳惟上居卦外则不以女归为言
　　归妹
　　渐女归之正故吉归妹不正故凶○永终知敝即从始归时料定后来不好永终知敝当与作事谋始句成对○初无应不得正偶二有应然所应者隂爻故不得贤夫三较初为更贱凡下爻之无应者皆取为娣四在上无为娣之理直愆期不嫁而已归妹皆无吉爻独五称吉者盖归妹是女求男之事王女下嫁义不嫌于以上求下也上爻直是婚姻不终
　　丰
　　明动相资盛大之象宜日中不欲过盛也通体皆从日取象从明取象○下三爻主明上三爻主暗○此卦以同德为善不取隂阳应初四皆阳爻为明动相资若二五皆隂虽二不免于疑疾五则以来章致庆若三阳应上隂上固不免丰屋蔀家而三亦折其右肱矣○折衷云易虽是虚设此象然必天地间实有此事如日食过多则有见星之事所谓日中见斗见沫亦时有之也丰屋蔀家之象当如今所谓髙墙者是
　　旅
　　卦于处旅之道备矣旅道贵柔顺刚亢则致祸三与上皆失之刚亢者上为尤甚二五皆以柔顺得处旅之正五有文明之象如士大夫出疆载贽而得誉命宠荣旅之最吉者也二则通言处旅之道即次怀资童仆贞旅道大善夫子又于三者中独提唱得童仆贞可见好僮仆从古为难四亦有于处懐资之美然加一斧字便有一种防卫的心情故曰不快四亦阳爻幸其能居柔初太柔下故未免以琐琐取灾○初例主微贱先儒谓即僮仆斯当如厮养之厮鄙意以僮仆琐琐非有大失当是泛言处旅之戒从初起例易中每有以一卦大义先从初发者如蒙之发蒙利用刑人师之师出以律是也不必以初定卑贱作小子童仆看也
　　巽
　　巽入也然却不以隂为主全赖阳以制之所谓沉潜刚克是也故初之进退则利武人之贞二史巫纷若四田获三品五先庚后庚皆能振兴揆度而行事者故皆吉若三与上一味卑巽靡而不振或不免于吝且凶矣○巽无资斧义齐乎巽作齐斧解最是
　　兊
　　兊取悦万物在造化上説最好在人心上説则有善有不善○初二两爻以刚体为恱故有和兊孚兊之美四之商兊上之引兊善不善犹属未定三则体隂致凶五以比隂取厉皆非恱之正者○习坎重离洊雷兼山随风丽泽叠字卦标题最是雅切
　　涣
　　涣取假庙行舟二事萃涣之大端也○萃聚祖考之精神以庙涣因祖考之精神旣涣而聚之亦用立庙○六爻皆取救涣而用各不同初因其始涣而速救之为力甚易二用几以自安是救涣先求固本三之涣躬散其私也四涣其羣散其党也五涣其号令而并散其居积天下归心矣上则能出乎涣害斯逺矣
　　节
　　卦以水泽为体泽取止水取流故节虽取限制而以亨通为用○初二两爻泽之止也皆以不出取象初无咎而二凶者初居泽下宜于止二渐上则可以流故有失时之凶三则流而溢出者四居坎位五当位居中顺贤泽民正如水之安流人饮之而得甘者岂不为美至上则水流而将涸矣正蹈彖苦节不可贞之戒
　　中孚
　　中孚取中实中虚二义○爻义以不系于私者为吉故初戒有他四取匹亡若三信上而已不自主上信三而守穷不变则是尾生女子之所为非贞道矣惟二刚中自守鹤自为鸣子之来和鹤无心也五则孚诚之至君之所以孚贤者如此○或曰五君位不当称子鹤鸣子和谓二与初然挛如字则似出于五之孚二耳○巽为鸡又在上爻故有翰音登天之象
　　小过
　　天下事亦有不可以常理论当用过者然宜下不宜上宜顺不宜逆故象传特为寻出三项过而不碍的过法○彖取飞鸟爻亦皆以飞鸟取象初上两爻飞鸟之翼上已上而初志亦在上皆上而不下者二四五皆合宜下不宜上之则三过刚违斯义矣
　　旣济
　　上经首天地终水火下经首男女终旣济未济水火天地之用旣济未济水火之交也○天地交为泰不交为否水火交为旣济不交为未济旣济当在泰之后为不如泰未济当在否之后为优于否○旣济岂有不亨之理然不无小未亨之处岂有不吉之理然须防终乱也○六爻初直是不肯济二亦不轻于济三象以伐鬼方其济之难如此四之慎如此五居济时积诚意以交鬼神上则有急济之厉○初时时后顾故濡尾上则一于前进故濡首○东邻西邻似亦未定是指文王与纣
　　未济
　　物不可穷故以未济终古人制衣造屋必缺一角示未成也旣济要全不忘未济未济却不可急求济○旣济初爻濡尾无咎以其慎于徃济也未济初爻濡尾示吝以才不能济也○初爻濡尾吝而二之曳轮又称吉者何也以才能济而加慎也三徒然未济故凶○旣济以髙宗称三未济以髙宗属四何也旣济三为阳爻又旣济重内卦犹泰之以内卦为主也未济四为阳爻又未济重外卦犹否之以外卦为能出否也
　　右六十四卦皆颠倒乾坤八卦而成者也卦象即乾坤八卦之象合两象而成一象卦德亦然卦变则或取不取无有定也卦体则内外二体成刚成柔者是也爻位由初至上有贵贱逺近承乗比应之不同大率以居中得正者为吉二五两爻是也间有不正能因中以求正亦可免于吝也余爻皆不中然得正亦吉初爻例从贱称然为卦本亦有以全卦之义从初发例者又或初为卦主则屯初曰建侯三四凶惧谦三为卦主则曰劳谦吉豫四为卦主则曰由豫大有得颐上为卦主则曰由颐厉吉又上虽超出事外然或有统一卦之终以全义属之者总之易无定象也又有同是一义在此卦吉现于他卦则不必吉在此爻为吝从对爻看则曰嘉移位换形不可滞执循环叠玩而所谓六十四卦当不止六十四卦之用三百八十四爻又当不止三百八十四爻之用矣
　　系辞
　　予于六十四卦旣各撮其大义今反畧于系辞者何也盖系辞中所发明之理即具于前图象及卦象中不容更作第二番説也所以预将系词之蕴于前图説内着出者盖不审定天地隂阳五行之理六十四卦无由起例也今为举其义蕴之未甚昭然于卦象中者为举其大凡
　　乾坤易简
　　天地如此之大万物如此之纷赜夫子独摘出易简二字以示人盖是从一贯源头説下将许多道理并拢来看而得此二字简当不易之妙也
　　三极之道
　　此所谓各一太极也易有太极指生初太极从那一个太极生出这三様物事来便一物一太极矣
　　精气游魂
　　此二句人太看深不知祗状得个鬼神鬼神只是个隂阳论理精属隂气即属阳然气总并在精上故为物为鬼若游魂则自是神也説个游字变字便隐隐鬼神之情状如见矣
　　神无方易无体
　　天地间只有个隂阳何以又有所谓神与易盖隂阳运行有所以主持乎隂阳者其理所谓太极而其本理以行于气所以握其机者则所谓神也神是隂阳具的故或在隂或在阳岂不是无方易只是这个隂或更换为阳阳或更换为隂其更换处出于气机之自然自成了那个物事非有甚本质也
　　继善成性
　　此二语千古性学之祖理之在天者为天命在人者为性继之者善乃天人之界天将以此付人人将从此受天之付此际无有不善的善不止是善恶之善此时一种絪緼的妙处非善不足以形容之也
　　大生广生
　　干一而实以质言曰大生坤二而虚以量言曰广生
　　拟议变化
　　观赜画卦观动系辞原是因拟议而画爻象待至旣成爻象后却又将那爻象上的道理拟议到我之言动上中孚爻只是取同德相应今却拟议到言行感通同人爻是始睽终合今却拟议做迹睽心合余爻类推如此方谓之拟议若本爻如此説我之行事自与他合则无所用其拟议矣
　　天一地二
　　此即河图之数已详前图説内不赘
　　大衍之数
　　河图之数嬴五洛书之数虚五合之却成五十嬴五体也虚五用也五十者参河洛之数酌体用之中而为之者也○此数学防学并迎日推防法之祖唐一行作大衍厯命名以此
　　筮法
　　详筮法不容不究数法易以六七八九定数何也今第以河图论之阳之生数曰一三五合之岂不成九隂之生数曰二曰四合之岂不成六七者阳数之退八者隂数之进又数起于一而成于十九者十分一之余也八者十分二之余也七者十分三之余也六者十分四之余也筮法过揲以四数之三变所余之数不五则九五以一其四而为竒九以两其四而为偶其又以四定数何也盖竒偶老少成于四象也成于四象故一四为竒二四为偶也又竒象天天体圆圆者径一围三阳用其全积三变之三则成九矣偶象地地体方方者径一围四隂用其半积三变而为三二则成六矣○归竒从本义作余数扐谓手指间但挂一必须合却余数而后五嵗再闰法始定○过揲之四数成干防是四九三十六合六爻之干防岂非二百一十有六过揲之四数成坤防是四六二十四合六爻之坤筞岂非百四十有四乎将与周天之数相合余可类推
　　占卜
　　占卜只要理通忆在广陵与友谈易友曰有某者遣子楚游卦得天水讼变为风水涣座上羣曰乗木有功友曰不然巽为木为风在地为木在天为风今天水讼变为风水涣是天变而风也涉江之险其可不防果騐尒曰天与水违行本卦彖明曰不利涉大川岂待求幽索隐○京房于审象外加看干支飞伏其术至精但全任术不任理京管之学所以异于圣人之学也
　　制器尚象
　　圣人非真个用易象去制器但器象有与易象合者故后每节用一盖字所谓拟议也
　　易有太极
　　见前图説
　　天生神物
　　谓蓍龟也王道得蓍长一丈丛满百茎易用蓍兼言龟者蓍龟一理言河图必兼言洛书也○龟古重于蓍物老则智能前知也
　　吉凶悔吝生乎动
　　吉凶悔吝易之占也然必因所值之动爻而见即泛言人之行事吉凶悔吝亦縁动生
　　天下之动贞夫一
　　天下自有个一定的常理当吉自吉当凶自凶故曰吉凶贞胜如此岂必存一私意致憧憧徃来乎
　　阳卦多隂隂卦多阳
　　此言六子之卦震坎艮为阳卦巽离兊为隂卦阳卦以阳为主隂卦以隂为主隂阳原是不能相无但以阳为主是顺事故曰一君二民以隂为主是逆事故曰二君一民
　　憧憧章
　　此所谓易之文言也乾坤取入二卦内中孚九条承拟议説下此数条皆以发明贞夫一之理○憧憧以下各条虽亦承憧憧説发挥贞一然各条各有格言警论当各玩去不得泥看即如节初爻君不宻数句令人读之悚然汉末事形如睹鼎四爻德薄位尊三句宛乎一袁本初在前损三爻发出天地絪緼男女搆精这一种大道理至如小惩大诫及善不积恶不积等语诲盗诲淫等语皆是千古龟鉴其一种跌宕风神如履霜节借用白茅节生人无穷徃复○干五同声相应节或谓是比兴体然看来句句皆实象同声是雷风相薄同气是山泽通气水流二句是水火不相射云龙风虎随着雷风山泽説本天二句则是天地定位也○节初爻兊为口舌有言语不宻象山泽损少男少女故亦有男女搆精象也
　　易兴于中古
　　羲皇只有画而无词三画之卦有名而六画之卦未有名名与辞皆兴于文王
　　忧患九卦
　　三陈九卦以明处忧患之道专言卦义首列其名中详其体终言其用○上经三卦下经六卦圣人偶然触着九卦道理可处忧患非必于上经取其三下经取其六也若如胡氏説上经某卦与下经某卦对又有截去首尾之说似圣人不用此巧法不用此安排
　　彖义爻义
　　见前卦説内
　　参天两地
　　圆三方二故曰参曰两合之共成五数河洛皆数起于五也
　　天地定位数章
　　详前图説此数章最是易之精蕴
　　一索再索
　　此亦是画成后看得○乾坤初画为气风雷气也中画为精水火精也上画为形山泽形也
　　干马坤牛等象
　　干拟物象为龙坤为马此处则又干为马而坤为牛震又为龙总之易象是活的只管推移得动若隂阳道理一定便推移不去耳
　　杂象
　　杂象荀九家各有增入处然天下之物无不可增入者
　　序卦传
　　先儒以上篇属阳属天道故凡天道之正及一切阳卦阳爻之盛俱列上篇下篇主隂主人道凡人道之交及一切隂卦隂爻之盛俱列下篇举例详推甚为精宻但其间文义错杂似有未可晓处先儒又谓此不可为圣人之精而为圣人之蕴盖是杂七夹八説在那欧阳氏则竟以为非圣人之言窃思易未遭秦火何故序卦以下数篇为得之河内女子则或出于门人所记从前不附于经未可知也善乎折衷之言曰孔子之序卦如此若别为之序义理未尝不可相贯今故畧为推论其自然者以附于后
　　有天地然后万物生焉此言生天地生人之始洪荒初辟故为屯为蒙屯取初画阳刚为建侯屯初画阳有作君之义蒙二画阳是作师天地定位君师之道立焉始经开剏一切政教俱要能待故取于需其间必多梗化故必讼而且至用师此俱是一派洪荒开剏景象待得干戈旣定比象成矣加以畜养承以礼教渐成盛治于是以泰否二卦持一篇之中枢君臣交泰唐虞之治化也同人大有乾坤极治之休也此明明是写中天景运治化旣成故宜承以谦守以豫处以随此俱是保治良方然盛治中瑕衅已萌必至酿而为蛊临观所以防蛊失而主持风教也噬嗑用刑以辅风化贲用文采以饰太平此又焕然成一盛治规模矣然世运不能终治天道必有循环故又以剥复二卦还其始运以持乾坤二卦之枢乾坤旣还其始运于是渐就诚实由体达用为无妄为大畜为颐为大过德盛而才昭大过又示以济变之材也篇末以坎离终天地之大用在水火此上篇之大结搆也
　　上篇首天地下篇首男女咸恒二卦下篇之领纲大率上篇主天运而兼治化下篇多言人事而间及天运人道之大莫如进退遯以退为义大壮晋皆以进为义壮徃也圣人每于好处即参一不好象以示警进必有伤故以明夷继晋以睽继家人再即人道之大推拓言之为蹇解为损益王政之最大下篇极紧要卦由此复説到气运则夬姤二卦持下篇之枢上篇复还干位下篇姤返坤运一志幸一昭惕上下之义也旣以小人之见遇为忧则以君子之得朋为庆为萃为升皆以君子上达而昭小人之无能为也困刚揜也刚揜则困并以阳刚上出而成养物之功圣人扶刚之义见矣总之世运已见败坏终不可无一畨革故鼎新作用此乾坤六子以震之一阳动于下艮之一阳耸于上而成旋转之功也振作安静之功旣成于是复还人道之始渐或以从容进归妹得其所归或以明动而为丰或以止所而为旅随时寓义不拘其方持世以刚德而入世则兼用柔道此巽顺而不迫与兊之能悦物又下篇所以终六子之功用也由是而委蛇应物为涣为节为中孚为小过应物之道常变交尽到得篇终而以旣济未济二卦结之仍归水火为天地之大用上篇水火各司其权下篇水火交着其用两篇许多道理以未济终尤见天地之理生生不尽尤见圣人之大作用也○天地定位故上篇首乾坤中否泰山泽通气雷风相薄故下篇首咸恒中损益水火不相射故上下经终坎离旣济未济也
　　杂卦传
　　序卦从先天图来杂卦从后天图来即所谓互卦也互卦只取中四爻相互循环互之成十六卦十六卦总归乾坤旣济未济四卦自乾坤以下五十六卦皆两两相对独大过以下八卦不取相对此又在中四爻相互之外以见互体之无不可通也序卦主天道以乾坤始以旣济未济终杂卦主人事以干始以夬终结归君子道长小人道忧圣人之用意深矣
　　先天六十四卦由一生两自下及上画成后次第观看万象包入其中盖极自然之妙用不着一毫人事拟议此互卦图盖从旣画之卦提出来安排推算或某某下去一画上生一画为反为对从隂从阳或不变或变其配合处几于巧夺化工然毕竟是用人事推排终不如先天图之为自然窃恐圣人亦未必用此巧法也此与序卦俱得之河内女子向来原不列于古经故为附论以俟后世之详知易者







　　易象大意存解
