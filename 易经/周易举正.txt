　　钦定四库全书　　　　经部一
　　周易举正　　　　　　易类
　　提要
　　【臣】等谨案周易举正三卷旧本题唐郭京撰京不知何许人崇文总目称其官为苏州司户防军据自序言御注孝经删定月令则当为开元后人序称曽得王辅嗣韩康伯手写真本比校今世流行本及国乡贡学人等本举正其谬凡所改定以朱墨书别之其书崇文总目始着録书録解题于宋咸易补注条不称咸得此书于欧阳修是天圣庆厯间乃行于世也洪迈李焘并以为信晁公武则谓以繇彖相正有阙漏可推而知托言得王韩手札及石继赵汝楳亦诋其挟王韩之名以更古文王应麟又援后汉书左雄传职斯禄薄句证其改旅卦斯字为防之非近时恵栋作九经古义驳之尤力今考是书唐志不载李焘以为京开元后人故所为书不得着録【案焘説见文献通考】然但可以解旧书经籍志耳若新书艺文志则唐末之书无不具列岂因开元以后而遗之疑其书出宋人依托非惟王韩手札不可信并唐郭京之名亦在有无疑似之间也顾其説推究文义往往近理故晁公武虽知其为托名而所进易解乃多引用即朱子本义于坤象之履霜坚氷贲象之刚柔交错震彖之不丧匕鬯亦颇从其説则亦未尝无可取矣晁公武读书志载原序自称所改正者一百三十五处二百七十三字而洪迈容斋随笔赵汝楳易序丛书皆作一百三处今本所载原序亦称差谬处一百三节则晁氏所云殆为疎舛又原本称别以朱墨葢用经典释文之例今所行本已全以墨书葢非其旧以非宏防之所系故仍从近刻焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　周易举正原序
　　我唐御注孝经删定月令盖为前儒用意未及精研后汉太学刋石撰集说文虑其日月浸深转冩讹谬京也厯代授五经为业其于易道讨覈偏深曽得王辅嗣韩康伯手冩注定授真本读诵比校今世流行本及国学乡贡学人等本或将经入注用注作经小象中间以下句反居其上爻辞注内移后义却防于前又兼有脱漏两字颠倒讹误増省义理不通今并依定本举正其谬仍于谬误之处以朱书异之希好事君子志学通儒详而观之则经注通流雅郑不紊都计一部中差谬防总一百三节列为一部具述讹舛因目为周易举正分为上中下三卷诸志学者云




　　钦定四库全书
　　周易举正卷上
　　唐　郭京　撰
　　乾卦九三君子终日干干夕惕若厉无咎注纯修上道则处下之礼旷终日干干至于夕犹惕若厉也谨按定本犹字在惕字上则夕字为絶句今则惕字在犹字上则惕字为絶句则下若字宜训为如夕字为絶句则若字宜为语辞若字为语辞则与周公爻辞体同亦与夫子文言义合又与注意相顺其爻辞则丰六二有孚发若吉注云若语辞也防九二用史巫纷若吉节六二不节若则嗟若无咎离六五出涕沱若戚嗟若吉其文言则云虽危无咎矣且虽危则是实有危假如有人虽马坠不伤虽病不死则虽危是实有危也若训为如则与周公爻辞体背又与夫子文言义乖亦与注意不顺足明转写误为颠倒矣
　　九五注龙得在天则大人之路亨也谨按得字误作徳行之徳字龙若在九四之位虽或跳跃未得在天则喻大人路未通也今居九五之位则是飞腾骞翥得在于天乃喻大人道路通达得失之理义切相当喻其徳行未详何徳也
　　彖曰大哉乾元万物资始乃统天云行雨施品物流形大明终始六位时成时乗六龙以御天乾道变化各正性命注天也者形之名也干也者用形者也夫形也者物之累也有天之形而能永保无亏为物之首统之者岂非至健哉万物资始而生云施雨润品类之物各得流布其形大明乎终始之道故六位不失时而成升降无常随时而用处则乗潜龙出则乗飞龙故曰时乗六龙也乗变化而御大器静専动直不失太和岂非正性命之情者邪谨按干字误作健字疏云天是定体之名干是体用之称体即形也足明用形是干不合作健误理昭矣又脱万物资始四句审详经文细寻注义足明转写脱遗也
　　文言第二节是以动而有悔注文言首不论干而先说元谨按今本文言字上误增干字既在干文言注义不合更举干文言既与王氏理殊又乖易简之体虽非反背入邪终是不依正本
　　坤彖注地也者形之名也坤也者用形者也形字误作地字地是定体之名坤是用形之称体即形也秪合用坤顺之体用不合用定体之地名
　　初六履霜坚氷至注始于履霜至于坚氷所谓至柔而动也刚隂之为道本于卑弱而后积著者也故取履霜以明其始象曰履霜隂始凝也谨按隂始凝也上误增坚氷字履霜与坚氷时颇异不合相连结义疏云初六隂气之微初寒之始履践其霜微而渐积乃至坚氷也履霜者从初至三坚氷者从四至上观注寻疏误亦昭然
　　文言第六节犹未离其类也注犹未去其隂类为阳所灭也去字误作失字谨按注中去字本解经文离字言上六虽隂盛似阳尚未去离隂之体类义在去离非在失却又秦书以前去字多作无字转写笔误理亦可知
　　屯卦六二屯如邅如注时方屯难正道未通涉逺而行难可以进谨按进字误作通字亦有作济字者且进义则理切通与济则义疎然王注易声势相避成其文章详诸义理误亦可知
　　六三象曰即鹿无虞何以从禽也脱何字非但定本详寻义理何字不可无也
　　讼有孚窒惕中吉注窒谓窒塞也能惕然后可以获中吉谨按今本注在中吉字上夫子彖辞六十四卦皆先举卦名释讫次举爻辞每句以义释之讼则以上刚下险险而健讼释之有孚窒惕则以刚来而得中释之终凶则以讼不可成释之利见大人则以尚中正释之不利涉大川则以入于渊释之若注在中吉字上即是背夫子意义又是隔注为句古今注书无此例用心详之见误矣
　　彖注不闭其源使讼得至谨按得字误作不字若闭其讼源讼则不至不闭讼源则讼得至得至不闭其源义通不至则与闭义弗合观文寻义误亦可知
　　师六五田有禽利执之无咎注可以执之经注之字并误作言字谨按定本之字行书向下引脚稍类行书言字转写相仍遂成谬误言字都无义理可安
　　比彖曰比吉吉字下误增也字凡彖先举爻辞后以义结下皆有也字爻辞下并无也字且据原筮元永贞无咎以刚中也不宁方来上下应也后夫凶其道穷也此三节爻辞下无也字足为体例又下经渐卦女归吉下亦误增也字余六十二卦爻辞下并无也字误亦明矣
　　初六有孚比之无咎有孚盈缶终来有它吉注处比之始为比之首者也夫以不信为比之首则祸莫大焉故必有孚然后乃得免比之咎故曰有孚比之无咎也处比之首应不在一心无私吝则莫不比之着信立诚盈溢乎质素之器则物终来无衰竭也亲乎天下着信盈缶应者岂一道而来故必有它吉也故必有孚字下今本多误增盈缶字从处比之首应不在一下方释盈缶之义审详首末注理义自明矣
　　九五显比王用三驱失前禽邑人不诫吉象曰显比之吉位正中也失前禽舍逆取顺也今本舍逆取顺一句误在失前禽上此小象三句释爻辞其第一第三句并先举爻辞后以义结中间一句独先申义后举爻辞三百八十三爻并无此例误亦明矣
　　泰六四翩翩不富以其邻不戒以孚注干乐上复坤乐下复四处坤首不固所居见命则退故曰翩翩也坤爻皆乐下已退则从故不待富而用其邻也莫不与已同其志愿故不待戒而自孚也象曰翩翩不富皆反实也反误作失字注云坤爻皆乐下复九三注坤本下也足明下是坤位本实之处则义在翩翩然下反上归本实之地乃非失其本实也详文及注义可见矣
　　否九五休否大人吉注惟大人乃能然故曰大人吉也惟大人字下脱乃字误加而后字谨按定本则如此不同寻义理亦非妨废务归正本故亦举之
　　同人彖同人曰同人于野亨利涉大川干行也注所以能同人于野亨利涉大川非二之所能也注所以下误加乃字与前否九五注相类亦务归正也
　　谦六五利用征伐注以谦顺而征伐所伐皆骄逆者也象曰利用征伐经注象三征字并误作侵字夫谦顺之道不妨征伐骄逆之人故上爻云利用行师征邑国是也其侵夺之义皆是越已之分乃谓之侵实非君上之所行只合征正之不合侵夺误亦明矣
　　卦末注夫吉凶悔吝生乎动者也动之所起兴于利也故饮食必有讼讼必有众起未有居众人之所恶不为动者所害处不竞之地而为争者所夺是以六爻虽有失位无应乗刚而皆无凶咎悔吝者以谦为主也谦尊而光卑而不可逾也谨按所恶下不字误作而字审详若知其所恶之事及吉凶悔吝又知其因何立义则明不为则义顺而为则理乖夫理有微妙谅难口传故父子不能相授受岂翰墨能载而究其极也故孔子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼔之舞之以尽神也非孔子则不可言其尽也
　　随彖曰随刚来而下柔动而说随大亨利贞无咎而天下随时随时之义大矣哉注相随而不为利正灾之道也故大通利贞乃得无咎也为随而令大通利贞得于时也谨按彖大亨下脱利字观文验注理亦昭然
　　贲不利有攸往彖故不利有攸往注故不利有攸往也爻彖注三不字并误作小字谨按定本不字草书势如小字然九二弃中和之道就亢极无位之地故疏云九二弃善从恶凡弃善从恶皆非人所愿欲此乃大恶岂有小利误亦明矣
　　刚柔交错天文也注刚柔交错而成文焉天之文也文明以止人文也注止物不以威武而以文明人之文也天文上脱刚柔交错一句此是夫子广美贲卦有天文之象欲人君取义以理化人审详天文及人文注义误脱昭然可知
　　剥彖曰剥剥落也按今本脱落字其落字本与剥字成义若无落字纵加剥字义亦不圆即与序卦象者象也比者比也并解卦注解者解也相类举此明彼则可知矣
　　六二剥牀以辨注辨者足之上也剥道浸长故剥其辨也稍近于人转欲灭物之所处谨按注人字误作牀字既云剥牀以辨何得云稍近于牀若近于牀则不是牀也误亦明矣
　　六四剥牀以肤凶注初二剥牀人所以安未剥其肤也至四剥道渐长牀既剥肤欲及人身小人遂盛物将失身谨按注未剥其肤肤字误作身字又牀既剥肤肤字误作尽字次下欲及人身欲字误作以字观文寻义误亦明矣
　　上九硕果不食注处剥之终独全不落故果至于硕而不见食也剥字误作卦字观文寻义理亦自明
　　无妄元亨利贞其匪正有眚不利有攸往彖曰无妄刚自外来而为主于内注谓震也动而愈健注震动而干健也刚中而应注谓五也大亨以正天之命也注刚自外来而为主于内动而愈健刚中而应则威刚方正私欲不行何可以妄使有妄之道灭无妄之道成非大亨利贞而何刚自外来而为主于内则柔邪之道消矣动而愈健则刚直之道通矣刚中而应则齐明之徳着矣故大亨以正也天之教命何可犯乎何可妄乎是以匪正则有眚而不利有攸往也谨按经脱愈字注脱则字详其义理脱亦明矣
　　象曰天下雷行物与无妄先王以茂对时育物物上误增万字今本见注中万字不审是注家意义便致误增但注末举经文叹美对时育物莫盛于斯足明其误也
　　六二不耕获不菑畬则利有攸往注不耕而获不菑而畬代终已成而不造也不擅其美乃尽臣节则利有攸往谨按象曰不耕而获求富也求字误作未字凡立身仕宦皆从微至着务求爵位渐髙而成富贵扬名显亲其六二不擅其美尽其臣节而岂图谋未审而已故井九三井渫不食使我心恻象曰求王明受福也子曰富而可求是此类也
　　大畜上九象何天之衢亨道大行也脱亨字寻其义理不圆足明其脱也
　　颐六五拂经居贞吉不可涉大川注以隂居阳拂经之义行则失类故宜居贞也无应于下而比于上故可守贞从上得颐之吉虽得居贞之吉处顺违谦难未可涉谨按顺字误作颐字审详注义义自见矣
　　大过音过越之过也谨按音字下误增相字之字上脱越字其过越之过惟在去声相过之过在平声误亦明矣
　　九三栋桡凶注系心在一宜其淹溺而凶衰也谨按衰字误作丧字大过义在拯衰危非在丧亡死丧之义误亦明矣
　　九五枯杨生华老妇得其少夫注生华不可乆少夫诚可丑也象曰老妇少夫谨按爻注象三少字并误作士字定本少字虫伤类于士字误亦明矣士字义理无取
　　坎习坎注坎陷之名也习便习之彖曰坎习坎重陷也谨按卦首习字上脱卦名坎字彖曰下亦脱坎字且王注卦首先解坎义后论便习足明习字上有坎字且按说卦明八卦生成之用云劳乎坎且无习字又说八卦名干健也坤顺也坎陷也亦无习字又离卦离上而离下也干为马坎为水并无习字误脱亦明矣
　　离象曰明两作离大人以明照继明照于四方注继谓不絶也明照相继不絶旷也谨按脱明照字审详注中义自见矣
　　六二黄离元吉注居中得位以柔处柔履文明之盛而得其中故曰黄离也柔居中正处得其位初则尚敬而我比焉为卦之主能通其道体明履顺吉之大者故曰元吉也少三十七字谨按墨书者解黄离朱书者解元吉今本多脱朱书者故録出之以备其义也
　　九四注无应无乗谨按乗字误作承字然四应在初初复阳体两雄必争是无应也三虽在下得位刚强是无乗也盖乗承声同转写为误寻义趣可知也

　　周易举正卷上
　　钦定四库全书
　　周易举正卷中
　　唐　郭京　撰
　　咸彖注不能感非类也谨按不字误作亦字感非类冬笋之应注疏比类况详之
　　遯彖小利贞浸而长注隂道虽浸而长正道亦未全灭故小利贞也谨按虽字误作欲字子欲居九夷召子欲往皆未往之辞卦有六爻两爻已变不可言欲误亦明矣
　　大壮六五丧牛于易注牛壮也而丧其牛失其所居者也能丧壮于易不于险难故得无悔二履正吉能干其任而已委焉则得无悔委之则难不至居之则敌冦来故曰丧牛于易象曰丧牛于易经注象五牛字并误作羊字大壮之义莫先于牛义可见矣
　　明夷上六至晦注处明夷之极是至晦者也谨按晦字上脱至字误增不明字按初九注明夷之主在于上六上六为至暗者也据此三爻注义至晦之理极明断可知矣
　　蹇象曰山上有水蹇君子以正身修徳注除难莫若正身修徳也谨按经注正字并误作反字且博闻强识而譲敦善行而不怠谓之君子既成君子之名若反君子之身则是小人之道又曰难由正济又曰遇难失正吉可得乎足明反身之义乖矣亦固在不惑昭然显著
　　六二王臣蹇蹇匪躬之故注履中行义以存其正也谨按正字误作上字疏云六二是五之臣往应于五履正居中志匡王家能涉蹇难而往济蹇疏意只为六二履正居中能济蹇难观疏寻义误亦可知
　　九三往蹇来正注进则入险来则得位故曰往蹇来正为下卦之主是内之所恃也象曰往蹇来正谨按经注象三正字并误作反字此爻辞注爻皆当位各履其正又六四注得位履正当其本实九五注居不失正据四节正字义足明三处反字误也
　　解初六无咎注解者解散也屯难盘结于是乎解也谨按脱散字已于上经剥卦论讫
　　损六五或益之十朋之龟弗克违元吉注隂非先唱柔非自任尊以自居损以守之故民用其力士竭其功智者虑能明者虑策弗能违也则众才之用尽矣谨按士字误作事字按注疏初论庶民次举众士三用才智四任明逺则是众才之义非闗物务诸事盖为士事声相近因而误焉
　　益六三益之用凶事无咎有孚中行告公用圭注以隂居阳求益者也故曰益之益不外来已自为之物所不与也故在谦则戮救凶则免以隂居阳处下卦之上壮之甚也用救衰危物所恃也故用凶事得无咎也若能益不为私志在救难壮不至亢信不失中以此告公国主所任也用圭之礼备此道矣故曰有孚中行告公用圭也公者臣之极也凡事足以施天下则称王次天下之大者则称公六三才不足以告王足以告公而得用圭者故曰告公用圭也谨按亢字下脱信字中字下误增行字其信字本为有孚生义审详首末注义义亦自明
　　姤女壮勿用取女彖曰姤遇也柔遇刚也女壮勿用取女不可与长也谨按爻辞取字下误增女字彖辞勿用取上脱女壮字勿用取下误增女字非但不背定本审详六十四卦爻彖理例误增误脱亦甚昭晰可知
　　初六系于金柅贞吉有攸往见凶羸豕孚蹢躅注羸豕牝豕也羣豕之中豭强而牝弱故谓之羸豕也孚犹鹜躁也夫隂质而躁怒羸豕特甚焉言以不贞之隂失其所牵其为淫丑若羸豕鹜蹢躅也谨按鹜字并作务字字义恰作鹜字观察义理自明矣
　　九二包有鱼无咎不利賔注初隂而穷下故称鱼不正之隂处遇之始不能逆近者也初自乐来应己之厨非为犯夺故无咎擅人之物以为己惠义所不为故不利賔也九四包无鱼起凶注二有其鱼故失之也无民而动失应而作是以凶也谨按无字误作失字审详九二爻注义义斯见矣
　　九五似杞包瓜含章有陨自天注杞之为物生于肥地包瓜为物系而不食九五履得尊位不遇其应得地而不食含章而未发不遇其应命未流行然处得其所体刚居中志不舍命而不可倾陨故曰有陨自天也谨按似字误作以字审详爻注文义义自见矣
　　萃亨王假有庙利见大人亨利贞用大牲吉利有攸往彖曰萃聚也顺以说刚中而应故聚也王假有庙致孝亨也利见大人亨利贞聚以正也用大牲吉利有攸往顺天命也谨按彖举爻辞脱利贞字凡六十卦彖先举爻辞后以义结皆无遗漏具録彖如前审而详之脱亦明矣
　　六三萃如嗟如无攸利往无咎小吝注履非其位以比于四四亦失位不正不正相聚患所生也今本注履非其位以比于四四亦失位不正相聚患所生也谨按注失位不正字下更合有不正字相聚字下不合更有相聚不正字具録定本今本如上审而详之误可见矣
　　困初六臀困于株木入于幽谷三歳不觌谨按彖曰入于幽谷不明也不明字上误增幽字义亦甚明也
　　井改邑不改井无丧无得往来井井汔至亦未繘井羸其瓶凶彖曰防乎水而上水井井养而不穷也改邑不改井无丧无得往来井井乃以刚中也汔至亦未繘井未有功也羸其瓶是以凶也谨按脱无丧无得往来井井两句凡彖先举卦名释讫次举爻辞后以义结六十三卦无如此者足明误脱矣
　　鼎元吉亨彖曰鼎象也以木防火亨饪也圣人亨以享上帝以养圣贤注亨者鼎之所为也革去故而鼎取新故为亨饪调和之器也去故取新圣贤不可失也饪熟也天下莫不用也乃上以亨上帝而下以养圣贤也谨按经帝字下误增而大亨字注养字上误增大亨字非但定本且义理冗长误自明焉
　　震亨震来虩虩笑言哑哑震惊百里不丧匕鬯彖曰震亨震来虩虩恐致福也笑言哑哑后有则也震惊百里惊逺而惧迩也不丧匕鬯出可以守宗庙社稷以为祭主也注明所以堪长子之义也不丧匕鬯则已出可以守宗庙社稷也谨按经脱不丧匕鬯字注脱社稷字非唯定本理义且乖
　　艮其背不获其身行其庭不见其人无咎注凡物对面而不相通否之道也艮止也不相交通之卦各止而不相与何得无咎唯不相见乃可也施止于背不见其所欲而得其所止也背者无见之处也无见则自然静止静止而无见则不获其身矣相背者虽近而不相见故行其庭不见其人也夫施止不于无见令物自然而止若强止之则奸邪并兴近而不相得则凶其得无咎者艮其背而不获其身行其庭不见其人故也谨按注见其所字误作隔物字背者无见之处处字误作物字其得无咎下脱者字亦详义可知矣
　　彖艮其止止其所也注艮背曰止以明背则止也施止不可于面施背乃可也施止于止不施止于行得其所也故曰艮其止止其所也谨按注首艮字今本多作易字观其义义可见矣
　　九三艮其限注止加其限谨按限字误作身字但详六四爻及注则义可知矣
　　六四艮其身无咎注中上称身履得其位止于诸身得其所处故不陷于咎也谨按于字误作求字义亦可知矣
　　渐彖女归吉也谨按渐彖女归吉下误增也字已于上经比卦论讫
　　象君子以居贤徳善风俗贤徳以止防则居风俗以止防则善谨按脱风字观注可知文句圆畅若无风字则文阙理亦甚明矣
　　归妹六五小象不如其娣之袂良谨按良字下误增也字验三百八十三爻小象先举爻辞后以义结爻辞下尽无也字误亦明矣
　　丰初九遇其配主虽旬无咎往有尚注处丰之初其配在四以阳适阳以明之动能相光大者也旬均之也初四俱阳爻故曰均也是以虽旬无咎往有尚也今本注处丰之初其配在四以阳适阳以明之动能相光大者也旬均也虽均无咎往有尚也初四俱阳爻故曰均也谨按注初四俱阳爻故曰均也虽旬无咎往有尚也前虽字上仍脱是以字虽字下旬字又误作均字为脱误相仍恐难分别故两録定本今本对明在达者审而详之是非可见矣
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉志行也谨按脱志字小象皆先爻辞后以义结遇其夷主吉既是爻辞行之一字亦未成义谨按睽卦初四俱阳爻小象云志行也比例详义足见其脱矣
　　旅小亨旅贞吉彖曰旅小亨柔得中乎外而顺乎刚止而丽乎明是以小亨旅贞吉也注夫物失其主则散柔乗于刚则乖既乖且散物皆羇旅何由得小亨而贞吉也夫阳为物长而隂皆顺阳惟六五乗刚而复得中乎外以承于上隂皆顺阳不为乖逆止而丽明动不履妄虽不及刚得尊位恢大道是以小亨令羇旅者不失其正得所安也谨按羇字误作附字审详经注大义斯明矣
　　初六旅琐琐防其所取灾注最处下极寄旅不得所安而为防贱之役所取致灾志穷且困谨按防字并合作防贱之义不合作斯此之意观详经注察其义理亦甚分明可知矣
　　六五射雉一矢亡终以誉命注射雉以一矢而又亡之则虽有雉而终不可得寄旅而进虽处文明之中居于贵位终不可有也以其能知祸福之萌不安其处以弃其下而上承于上故终以誉而见命谨按弃字误作乗字未有书以前弃字与乗字相类转写渐误理亦可昭矣
　　防彖重防以申命命乃行也注未有不防而命行也谨按命乃行也一句误入注观文寻义义亦相连了不闗注至如大过彖注以此救难难乃济也又与易穷则变变则通通则久又与艮彖艮其止止其所也又与蹇爻注居难履正正邦之道何殊并义理相连误亦明矣
　　九五注以阳居阳损于谦防然秉乎中正以宣其令物莫之违故曰贞吉悔亡无不利也谨按注然字下误增后字其六四注乗刚则悔也然得位乗五卑得所奉虽以柔御刚而位尊履正斯行命必能获强暴逺不仁验六四注然字义与九五然字义理一同误增后字理亦明矣
　　涣亨王假有庙利涉大川利贞彖曰涣亨刚来而不穷柔得位乎外而上同注二以刚来居内以不穷于险四以柔得位乎外而与上同内刚而无险困之难外顺而无违逆之乖是以亨利涉大川利贞也凡刚得畅而无忌回之累柔履正而同志乎刚则皆亨利涉大川利贞也王假有庙王乃在中也利涉大川利贞乗木有功也注乗木即涉难也木者所以涉川也涉难而常用正道必有功也谨按利涉大川下脱利贞字审详爻辞及彖注足明脱矣又注木者所以涉川也所以字下误增専字専字训独不二之义木之为用广矣大矣而云専涉川岂不大乖乎又注涉难而常用正道正字误作涣字蹇爻注正道未否难由正济遇难失正吉可得乎此涉难与蹇难何殊足明合用正道不合用涣离散之义亦明矣
　　节亨苦节不可贞彖曰节亨刚柔分而刚得中苦节不可贞其道穷也说以行险当位以节中正以通然后乃亨也注无说而行险过中而为节则道穷也谨按然后乃亨也一句误将入注此一句元释节卦有孚通之义审详六十四卦爻彖义例足见误矣且序卦云有天地然后有万物又孝经富贵不离其身然后能保其社稷子曰吾自卫反于鲁然后乐正雅颂各得其所又曰嵗寒然后知松柏之后凋也且六经三史及凡著述未有无发端而以然后为首辞者理亦明矣
　　中孚豚鱼吉信及也谨按及字下误增豚鱼字验六十四卦彖先举爻辞后以义结更不重言爻文足明误矣
　　九二鸣鹤在隂其子和之我有好爵吾与尔縻之注居内而处重隂之下而履不失中不徇于外任真者也立诚笃信虽在暗昧物亦应焉故曰鸣鹤在隂其子和之不私权利唯徳是与诚之至也故曰我有好爵吾与尔縻之言与物散之谨按脱吾与尔縻之并言字验三百八十四爻注义例足明误矣
　　小过亨利贞可小事不可大事飞鸟遗之音不宜上宜下大吉彖小过小者过也过以利贞与时行也柔得中是以可小事也谨按是以下脱可字小事下误增吉字彖举爻辞例无增损若可小事下合有吉则不可大事下合有凶则小事不合有吉断可知也
　　六五小象密云不雨已止也注阳已止下故也谨按经注止字并误作上字故字上仍脱下字察其文义可见矣






　　周易举正卷中
　　钦定四库全书
　　周易举正卷下
　　唐　郭京　撰
　　既济亨小利贞初吉终乱彖曰既济亨小小者亨也注既济者以皆济为义也小者不通不为皆济故举小者以明既济利贞刚柔正而位当也初吉柔得中也终止则乱其道穷也注柔得中则小者亨也柔不得中则小者未亨小者未亨虽刚得正则未为既济也故既济之要在柔得中也以既济焉柔者道极无进终惟有乱故曰初吉终乱也终乱不为自乱由止故乱故曰终止则乱也谨按彖亨小下脱小字既济之义只在小者亨若小者不亨不为既济故夫子先举爻辞既济亨小然后以小者亨也为义结之若小字空者亨两字实不成义也审而详之义则明矣注小者不通通字误作遗字注中通字本释经文又通字下不字误作乃字上句通既误作遗字下句不字理当变为乃字则与闰月五日不殊审详之义可见矣
　　彖第三注既济焉焉字误作为字此注上文云柔得中则小者亨柔不得中则小者未亨虽刚得正则未既济故既济之要在柔得中也以既济焉柔者道极无进终惟有乱义戒其柔者道极无进今误作为字则义理殊矣
　　上系第四章一隂一阳之谓道注道者何无之称也无不通也无不由也况之曰道寂然无体不可为象必有之用极而无之功显故至于神无方而易无体而道可见矣故穷变以尽神因神以明道也隂阳虽殊无一以待在隂为无阳阳以之生在阳为无隂隂以之成故曰一隂一阳也谨按注在隂为无阳阳字误作隂字在阳为无隂隂字误作阳字以上两节本解隂阳虽殊无一以待之说者言隂之与阳虽有两气恒用虚无之一以待之言在阳之时亦以为虚无此阳也在隂之时亦以为虚无此隂也言道所在皆无也虽无于隂隂终由道而生故言隂以之生也虽无于阳阳终由道而成故言阳以之成也闻诸师说在隂为无阳阳以之生者是十月纯隂用事至冬至之前正在纯隂用事是在隂为无阳冬至一阳生是阳以之生也在阳为无隂隂以之成者则是四月纯阳用事至夏至之前正在纯阳用事是在阳为无隂夏至一隂生是隂以之成也一阳下生时隂气犹在地上一隂下生时阳气亦在地下不待一隂气尽始生阳一阳气尽始生隂是隂阳虽殊无一以待之之义也
　　第九章子曰知变化之道者其知神之不为乎注夫变化之道不为而自然故知变化者则知神之不为乎谨按经注不字并误作所字详文义可明误
　　第十二章是故圣人有以见天下之赜谨按是故字下误増夫象字此一节本是第六章首于此引之者为极天下之赜者以下为引文成义之势有夫象字验第六章足见误矣
　　下系第一章刚柔相推变在其中矣系辞焉而命之动在其中矣注刚柔相推况八卦相荡或否或泰也系辞而命之况六爻之动动以适时者也立卦之义则见于彖象适时之功则存之爻辞王氏之例详矣今本注刚柔相推八卦相荡或否或泰也系辞而断其吉凶况之六爻动以适时者也立卦之义则见于彖象适时之功则存于爻辞王氏之例详矣谨按定本解变动则具举经文论八卦六爻则义理相当其今本解变义则全举经文释动义则经文不具其经文具者易防经文不具者难明两注具录如前正谬昭然可见矣
　　第二章包牺氏没神农氏作斵木为耜揉木为耒耒耨之利以教天下葢取诸益注制噐致农以益万物也谨按农字误作丰字教农之始未至收获岂遽见丰足明误也
　　第五章子曰小人不耻不仁不畏不义不见利不动不威不惩小惩大戒此小人之福也谨按动字误作劝字凡悔吝所生生乎动者则是小人见利而动其劝勉之义皆是善道故季康子问使人敬忠以劝则劝是勉令向善之义审其文句义理甚昭矣
　　又几者动之微吉之先见者也注几者去无入有而理未形不可名寻不可形覩者也唯神也不疾而速故能朗然照鉴于未形者也谨按而理字颠倒作理而且而理则易悟作理而则难明凡注释本在晓人岂强为难防者也理亦昭然矣
　　又子曰君子安其身而后动易其心而后语定其交而后求君子修此三者故全也危以动则民不辅也惧以语则民不应也无交而求则民不与也莫之与则伤之者至矣谨按辅字误作与字辅辅助之义甚明矣与之与大失况无交而求此则是与与字不可重用况大义又乖亦断知矣
　　第九章二与四同功而异位其善不同二多誉四多惧注惧近也位逼于君故多惧谨按误将近也字作经近字上仍脱惧字三与五同功而异位其善不同三多凶五多功审其上下文足明经注殊理误亦可知矣
　　说卦雷以动之风以散之雨以润之日以烜之艮以止之兑以说之干以居之坤以藏之谨按居字误作君字夫子于此一节明八卦长养万物之功无君臣父子之义
　　又神也者妙万物而为言者也注于此言神者明八卦运动变化推移莫有使之然者神则非物妙万物为言者也谨按非字误作无字义理非字切当从其定本
　　序卦有天地然后万物生焉盈天地之间者惟万物故受之以屯屯者盈也屯者物之始生也始生必蒙谨按始字误作物字虽义不甚乖贵从正本也
　　又蒙者蒙昧也谨按脱昧字已于上经剥卦论讫又比者亲比也谨按脱亲字亦同剥卦之论也
　　又故受之以剥注极饰则贤丧谨按贤字误作实字然实亦麤通贵从正本也
　　又物不可以久居其所故受之以遯遯者退也谨按此一句今本脱者多详其诸卦例可知也
　　又物不可以终遯注君子以逺小人遯而后亨何可终邪则小人道胜君子道消也故受之以大壮注阳盛隂消君子道胜也谨按前注小人道胜字误作遂陵字验后注君子道胜可知矣遂陵字何所取义也
　　又有过物者必济注行过乎恭用过乎俭可以矫世厉俗有所济也谨按用字误作礼字此一节本因小过论义故引小过卦大象辞为义误作礼字理亦可知
　　杂卦屯见而不失其居注虽见难而盘桓利贞不失其居也谨按注脱难字处屯之初盘桓不进虽见其难为其利贞不失其居详文句可明其义理矣
　　又蒙稚而着注稚者未知所定求发其蒙则得所定也着定也谨按经注稚字并误作杂字蒙之为义当蒙昧幼稚之时心无所定非丛杂之义矣
　　又履不处也注王弼云履卦阳爻皆以不居其位为美也谨按美字误作吉字此是畧例正文注首既引王弼云则自然合依本文义在无惑矣
　　畧例明象而或者定马于干谨按按文责卦有干无马今本作有马无干其按文责卦只按责乾卦文辞既云有马则乾卦文辞实无马字既云无干则易无乾卦矣推而寻之理甚明矣





　　周易举正卷下
