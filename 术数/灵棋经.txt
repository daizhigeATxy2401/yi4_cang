　　钦定四库全书　　　　　子部七
　　灵棋经　　　　　　　　术数类四【占卜之属】提要
　　【臣】等谨按灵棋经二卷旧本题汉东方朔撰或又以为出自张良本黄石公所授后朔传其术汉书所载朔射覆无不奇中悉用此书或又谓淮南王刘安所撰其説纷纭不一大抵皆术士依托之词考隋书经籍志即有十二灵棊卜经一卷而南史所载客从南来遗我良材寳货珠玑金盌玉杯之繇实为今经中第三十七卦象词则是书本出自六朝以前其由来亦已古矣卦凡一百二十有四合以纯阴镘卦十二棋皆覆者为混沌未明尚不在此数晁公武读书志仅载一百二十繇殆不及检而偶遗之也旧传晋顔防明宋何承天皆为之注李逺为之叙元庐山陈师凯又为作觧而宋志别有李进注灵棊经一卷则今已失传明初刘基复仿周易传体作注以申明其义见于明史艺文志其序称灵棋象易而作以三为经四为纬三以上为君中为臣下为民四以一为少阳二为少阴三为太阳四为老阴少与少为耦老阴与太阳为敌得耦而悦得敌而争或失其道而耦反为仇或得其行而敌反为用阳多者道同而助阴盛者志异而乖数语足尽兹经之要大抵与易筮相为表里虽所存诸家疏觧或词旨浅俚不无后人之縁饰而青田一注独为驯雅实基所自作观其词简义精诚异乎世之生尅制化以为术者矣故録而存之以备古占法之一种焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　灵棋经序
　　灵棋经者不知其所起或云汉留侯张良受之于黄石公能知未然事以占时用兵出行万不失一至汉武帝时东方朔以覆射万事亦皆竒中用此书也若好事者或以倚声价重其术岂尽数公之为乎然予闻之久矣以其非经史之书不以留意及开成末将适闽中闻其有语建溪者石鬬而水激舟子猱立推挽虽有贲勇皆汗且栗况予之懦哉以其懦而不自解又至泗上遇宗兄安遂以懦状话于安安曰予闻建溪不应至此盖谈之者过安有卜书可决其惑遂请而卜之其辞云上下俱安心不生奸坦然无忧勿信流言安笑曰果流言之不足信也安即授予遂携之入闽怡然无事因异其书又取决他疑无不若目视嗟乎世所经者未必不爲宝也一编之书后显前疑而况他乎以是知士之显逹穷晦者各有命数庸可以一途辩予观其术似若有道者为之以十二棋子三分之上中下各四一掷而成卦即考书披辞尽得其理意者取上为天中为人下为地三才之象也其十二棋子皆有文其辞尤异也棋布而成卦遂名之为灵棋后于福州从事居多暇日凡集数十本防而考之去谬存正备集于此后贤观之可以无疑予在闽时以其他乡去国万里水陆绵邈心常不安一日卜之得天衢坦然之卦其言甚美意中以为信然距数月之久忽捧除书召为御史则此卦之前定不其神乎唐防昌九年秋九月之吉尚书司门员外李逺叙








　　钦定四库全书
　　灵棋经卷首
　　造灵棋法
　　用霹雳木或梓木木檀香木为棋子十二枚形圆周尺一寸二分厚三分四书上字四书中字四书下字甲子日旋棋子甲戌日书字甲申日刻字甲午日填硃甲辰日入柜甲寅日致祭六戊日不宜占卜
　　占仪
　　凡占先须冠带焚香静坐少顷宁心定志乃捧棋子先曰天清地宁河图秉灵焚香一柱十方肃清法皷三通万神咸聴乃祝曰天地合徳日月合明四时合其序鬼神合其吉凶皇天无私惟徳是辅兹以某年月日道府县乡都处人谨焚香上启天地父母太上元老日月五星北斗二十八宿四时五行六甲隂阳明堂嵗徳天十二神地十二只嵗月日时直事功曹某人为某事必有所愿意有所疑沈吟犹豫请为决之吉当言吉凶当言凶得失是非惟卦是推恭望圣慈明彰报应　唵吽吽嚤呢哩吽咤勅【一炁七念】
　　以十二棋子一时掷之依所得上中下成卦不可再掷再则无騐
　　送神辞曰向来奉请即叩灵棋已沐感孚今当奉送愿返云霞之斾请回霄汉之宫来时降恩去时留福凡有占祷一如故事
　　祭仪
　　每嵗取正月初七人日斋戒沐浴于水边用净席布地设酒果及脯三奠行礼用祝文祭之每月七日亦可祝文
　　维年月日甲子府县官致祭于四孟诸神四仲诸神四季诸神上启天地父母太上元君左日右月五星北斗二十八宿四时五行六甲隂阳明堂嵗徳天十二神地十二只嵗月日时直事功曹曰天地奠位人极肇立爰有卜筮以祛世惑维此灵棋匪蓍匪吉凶孔昭启彼隠机予小子不腆菲徳动静云为是依是则挹彼涧泉觞豆具仪我忱既宣神其格思尚飨
　　灵棋一百二十五卦象
　　第一大通卦【一上一中一下升腾之象】　第二渐泰卦【一上一中二下待时之象】第三吉庆卦【一上一中三下富昌之象】　第四富盛卦【一上一中四下通泰之象】第五乐道卦【一上二中一下惊喜之象】　第六惊怖卦【一上二中二下小危之象】第七年丰卦【一上二中三下宜田之象】　第八小戒卦【一上二中四下慎防之象】第九得志卦【一上三中一下自足之象】　第十事遂卦【一上三中二下将泰之象】十一才达卦【一上三中三下安吉之象】　　十二恣游卦【一上三中四下行乐之象】十三忧患卦【一上四中一下孤立之象】　　十四慎徳卦【一上四中二下得寇之象】十五行令卦【一上四中三下破贼之象】　　十六将损卦【一上四中四下战贼之象】十七防神卦【二上一中一下神假之象】　　十八将败卦【二上一中二下淫蛊之象】十九理乱卦【二上一中三下抑奸之象】　　二十未还卦【二上一中四下流窜之象】二十一戒贪卦【二上二中一下神耗之象】　二十二安泰卦【二上二中二下贲园之象】二十三昌吉卦【二上二中一下禄兴之象】　二十四亨通卦【二上二中四下丰财之象】二十五忧喜卦【二上三中一下余庆之象】　二十六平安卦【二上三中二下决疑之象】二十七辟恶卦【二上三中三下威徳】　二十八大获卦【之象二上三中四下】二十九衰微卦【利物之象二上四中】　三十避灾卦【一下复兴之象二上】三十一发蒙卦【四中二下守静之象】　三十二病患卦【二上四中三下天泽】三十三明阳卦【之象二上四中四下】　三十四天佑卦【计穷之象三上一中】三十五尊贵卦【一下小吉之象三上】　三十六宜祷卦【一中二下特达之象】三十七送货卦【三上一中三下神佑】　三十八无难卦【之象三上一中四下】三十九恭和卦【天赉之象三上二中】　四十违克卦【一下丰利之象三上】四十一贞夀卦【二中二下安农之象】　四十二刚长卦【三上二中三下和睦】四十三强盛卦【之象三上二中四下】　四十四佳丽卦【背戾之象三上三中】四十五得禄卦【一下隠徳之象三上】　四十六凝滞卦【三中二下同心之象】四十七恶消卦【三上三中三下众辅】　四十八上正卦【之象三上三中四下】四十九孤贫卦【宜隂之象三上四中】　五十潜龙卦【一下兴运之象三上】五十一益友卦【四中二下不定之象】　五十二奸长卦【三上四中三下光臻】五十三神助卦【之象三上四中四下】　五十四解祀卦【圣治之象四上一中】五十五抑灾卦【一下逢难之象四上】　五十六祈享卦【一中二下时之象】五十七从心卦【四上一中三下攸往】　五十八得失卦【之象四上一中四下】五十九救助卦【四上三中三下复初】　六十大同卦【之象四上三中四下】六十一沈医卦【通畅之象四上四中】　六十二隂长卦【一下微存之象四上】六十三遁世卦【四中二下凶衰之象】　六十四众凶卦【四上四中三下困极】六十五苦节卦【之象四上四中】　　　六十六懽悦卦【四下泰极之象】六十七方遂卦【一上一中干阳】　　　六十八鬼伺卦【之象一上二中】六十九迟吉卦【配偶之象一上】　　　七十戒慎卦【三中生成之象】七十一大成卦【一上四中忧疾】　　　七十二扶危卦【之象二上一中】七十三福流卦【终利之象二上】　　　七十四晚就卦【二中忧离之象】七十五事君卦【二上三中知止】　　　七十六必得卦【之象二上四中】七十七雪耻卦【守节之象三上】　　　七十八戒进卦【一中得天之象】七十九戒逢卦【三上二中有兆】　　　八十被绞卦【之象三上三中】八十一敬慎卦【合徳之象三上】　　　八十二帝道卦【四中收利之象】八十三不定卦【四上一中负乘】　　　八十四邪佞卦【之象四上二中】八十五慎晦卦【宜退之象四上】　　　八十六宜初卦【三中知止之象】八十七福会卦【四上四中宜速】　　　八十八隂贼卦【之象一中一下】八十九福利卦【昭徳之象一中】　　　九十福祥卦【二下徳至之象】九十一攸叙卦【三中三下保穷之象】　九十二否倾卦【三中四下任贤之象】九十三未形卦【四中一下龙升之象】　九十四荡覆卦【四中二下降灾之象】九十五避世卦【四中三下逺遁之象】　九十六鬼动卦【四中四下用术之象】九十七微损卦【一上一下求安之象】　九十八粗谐卦【一上二下终泰之象】九十九不耕卦【一上三下中虚之象】　一百鬼灾卦【一上四下虚耗之象】又一空亡卦【二上一下缺望之象】　　又二不谐卦【二上二下不成之象】又三习坎卦【二上三下虚劳之象】　　又四来革卦【二上四下隂耗之象】又五无扐卦【三上一下劳力之象】　　又六雨灾卦【三上二下难处之象】又七旱灾卦【三上三下空竭之象】　　又八逺袭卦【三上四下逃散之象】又九盗窃卦【四上一下牵系之象】　　又十失律卦【四上二下反咎之象】十一奸党卦【四上三下抑贤之象】　　十二口舌卦【四上四下无吉之象】十三未明卦【一上　　无光之象】　　十四迁流卦【二上未定之象】十五未宁卦【三上　　欠安之象】　　十六死象卦【四上凶非之象】十七发阳卦【一中　　生意之象】　　十八嵗登卦【二中迟吉之象】十九人事卦【三中　　大缺之象】　　二十保身卦【四中小安之象】二十一化育卦【一下　　生炁之象】　二十二地利卦【二下安厚之象】二十三建侯卦【三下　　功业之象】　二十四送终卦【四下全隂之象】二十五隂镘卦【无形之象】













　　灵棋经卷首
　　钦定四库全书
　　灵棋经卷上
　　灵棋卦断上
　　第一大通卦【纯阳得令干天西北】一上一中一下升腾之象象曰从小至大无有颠沛自下升髙遂至富豪宜出逺行不利伏韬
　　顔曰以小慕大可致富豪若居大慕小则有危亡又曰天地既位圣人参之经纶草昧开元造始故曰自下升髙也立功创制无所不善不可宻计隂谋不宜老病婚姻难合纯阳故也占行未归系者得出市贾有利
　　何曰仕宦髙迁宜显不宜隠病者不宜暗处宜出外避之吉口舌无居家守恒行师吉战鬬胜孕生男田蚕渔猎大获吉利
　　陈曰一气之始三才之端纯阳至健进退不已与干合体故曰云云
　　刘曰从小至大阳始生也三人同行宜游行也不利伏韬其道光明也
　　此课三位俱阳少阳方长故为从小至大自下升髙之象占者得之创事立业求名觅利皆吉讼者宜公道求直行人吉而未归不可为隂谋诡秘之事病者出外避之吉
　　诗曰　变豹成文彩　乗龙福自臻
　　赤身成富贵　事事可更新
　　第二渐泰卦【隂正得位巽风东南】一上一中二下待时之象象曰安居布业治产有人既富且贵禄位未及顔曰安心定志以待岁时则皆吉若速望则不谐又曰隂位既正地道斯得人事居业之象也求官觅财经营田蠺并吉婚姻先难后易行人当至居家平善官事不成囚系者用力乃释
　　何曰逺行者当至孕生男官事囚系遇赦而免病者不死凡事皆吉
　　陈曰天人皆阳地道柔美隂未至盛上下相应故曰云云
　　刘曰安居治产刚柔得也不愿乎外实受福也此课二阳在上一隂居下三才之位皆得故为既富且贵之象宜保守而不可有无厌之求则吉家宅吉婚事成官事无挠行人归求官已得而未治事闻忧不忧病难瘥而无害也
　　诗曰　好事临门户　金鸡耀日辉
　　隂阳中恰相　独跨彩鸾归
　　第三吉庆卦【纯阳有位干天西北】一上一中三下富昌之象象曰巍巍赫赫家有金帛物备事办不求自获顔曰既有金帛不须求也居家吉行人未归又曰天生万物其理弥盛不假经营自然成办此卦纯阳婚姻不谐囚者无罪田蚕皆利余事皆吉
　　陈曰三位俱阳下位独盛地道充实之象上下无亏故曰云云
　　何曰行人欲至孕生男市贾有利官事遇赦捕盗必获
　　刘曰巍巍赫赫纯乎阳也家有金帛地道光也物备事办势盛强也不求自获实蕃昌也
　　此课三阳而下位盛地道产物故金帛盈而物备事办盛阳根于下少阳兴于上如木本盛而实蕃故有不求自获之象占者得之求事皆吉治产最利战攻大胜捕亡必获惟占讼则费财而胜占病则防伏逃则不能遂
　　诗曰　贵人集集向门前　户内多逢喜气骈利禄天然成富贵　平生物理尽周全
　　第四富盛卦【隂盛得位巽风东南】一上一中四下通泰之象象曰富盛贵极天道反侧随运上下与时消息子子孙孙以万以亿
　　顔曰凡居富贵不忘贫贱则名留于后若不能谦退必致倾覆行人在逺久而始还又曰自二之四地道再成富贵之理于斯为极居满必亏居髙必危故云反侧若消息盈虚不逆时运必能保身全名泽被子孙此卦宜谦退囚者难出望人稍迟行者未至
　　何曰病者瘥迟宜祭天神求福嫁娶吉积财不宜贪加逺行者不宜更进口舌官事冝求执法者觧之
　　陈曰二阳在上隂盛于下地道丰盈不犯于上故曰云云
　　刘曰富盛贵极家业成也随运上下以保盈也子子孙孙不宜争也
　　此课二阳在上老隂在下上下得位有位有物富贵盛极无以复加之象故宜随运从时知足无妄则可保其已业盛而子孙纉守之而无失矣占婚姻吉求官觅财望事皆已得遂不可过望行者至吉讼事求和复则有悔病将愈战攻不宜妄躁见可则止吉求人不信凡事极则必反已吉则有防已防则有吉也
　　诗曰　轻舟迎浪去如飞　百事营求正及时更与贵人同道路　从兹百福自追随
　　第五乐道卦【阳刚隂柔离火正南】一上二中一下惊喜之象象曰外刚内柔和合自周养性保命与神俱游顔曰所求乖越养徳保身而已病者未瘥宜祭祷求福行人未还仕宦不进官事不成囚系难出
　　何曰嫁娶吉孕生男市贾有利军行大吉又曰隂处阳位故外刚也不宜强进宜保性命自頥之象
　　陈曰上下皆阳人道隂弱不能有为懐柔养性之象然隂处阳位且惊且喜故曰云云
　　刘曰外刚内柔宜与同人也好谋慎事以保全其躬也与神俱游亦不防也
　　此课一隂居二阳之中故为外刚内柔之象隂处阳位不宜有为故当和同周慎以保守则吉病有救祀祷吉讼不成嫁娶吉市贾利出军胜囚难出闻事多虚诈不宜
　　诗曰　两人和合见懽情　求望谋为事可成纵有青蛇难挠乱　到头不害利和名
　　第六惊怖卦【隂极阳孤艮山东北】一上二中二下小危之象象曰雄鸡昼鸣登屋延颈雌在墙下为貍所惊絶声来赴得免损倾
　　顔曰凡事初虽狼狈终无他虑百事先破后成行人未至病宜早治又曰上应在初爲中所隔不能相救故致惊也然居髙履危终制强御絶声来赴得免祸患雄属阳雌属隂鸡之贼莫如貍也此卦忧惊官事不成囚系有力乃释
　　何曰逺行逢贼求官婚姻市贾不利借觅艰难所求违意田蚕不收每事先忧后喜
　　陈曰阳主安隂主危二隂在中而一阳不足恃有二隂在下故曰云云
　　刘曰一雄二雌必有争也刚健在上柔不能淩也顺动正应保无倾也
　　此课少阳居尊位而二隂俱欲从之上与初应而隔于中故取雄鸡登屋而雌在下为貍所惊之象然阳在上位而为主中隂未盛故卒合而无损倾占事费力先危后安先忧后喜行人归而中涂有阻师行有恐病宜急求医求官婚姻望事皆为人所梗必须倚仗有力者皆先难后获也
　　诗曰　暗中防陷穽　江海起波涛
　　回首懽娱处　翻成作苦劳
　　第七年丰卦【隂去阳来离火正南】一上二中三下宜田之象象曰正月上午岁在大梁东风解冻宜尔田桑岁终丰稔欢乐洋洋
　　顔曰所求宜以子午卯酉年月日时则吉然应之稍迟耳非此年月日时则不成占田蠺大利又曰隂去阳进之象岁在酉曰大梁谚曰太岁在酉乞浆得酒言其丰也此卦田蠺吉占仕宦未遂居官无忧病者无苦
　　何曰水陆游行婚姻和合大吉行人留滞囚缓出陈曰上中二位隂阳相应而三阳在地地道充实之象故曰云云
　　刘曰天人恊和隂从阳也土地丰衍宜田桑也午酉之际利不可当也
　　此课少阳在上而少隂居中以从天人之位得矣而盛阳居于地位上和睦而下丰富故宜田桑正月谓初爻也大梁酉也课体下三为离离午也中二为兑兑酉也顔曰太岁在酉乞浆得酒言丰富也占事皆得如意而应在午酉之年月日时或酉方也诗曰　郁气都消尽　春来万物荣
　　田蠺宜尔室　耕凿乐苍生
　　第八小戒卦【隂盛尅阳艮山东北】一上二中四下慎防之象象曰祸从下生戒慎童仆隂谋潜合欲动手足顔曰阳虽得位羣隂所图故曰有童仆隂谋欲为害也宜戒慎左右卦百事皆忧行人不至大防官事成囚系难出阳弱故也
　　何曰行人遇盗居者忧奴婢为害聚防有口舌求事不遂病者为下人呪诅也
　　陈曰上中二位虽相得而下有四隂过盛人道已弱有羣小相侵之象故曰云云
　　刘曰孤阳在上势柔弱也隂盛于下忧婢仆也此课一阳居上而羣隂在下中位少隂柔弱有羣小相侵之象不能制下故为祸从下兴戒慎僮仆之象占事皆不利此与第六课俱以一阳在上而占不同者彼下位少隂故有从上之志而为中所阻此则老隂势自恣于下而中不能制犹弱夫幼妻之为家而豪奴悍婢不受其主之命也其凶可知矣诗曰　丧斧薪何在　家门虑焰殃
　　钱财终有失　僮仆也须防
　　第九得志卦【纯阳有位干天西北】一上三中一下自足之象象曰显然得志与时相值财求足用不乏驱使顔曰志愿既得物又足用复有驱使又曰纯阳用事得志之象也处心在公财用周足韩子曰文王伐崇至黄竹之墟革袜系解顾左右皆贤无可使者因自结之此君子贤人秉至公之道也
　　何曰仕宦禄丰逺行者至病自瘥囚得出孕生男市贾有利所求大获
　　陈曰三阳在中人道全盛而上下无破之象也故曰云云
　　刘曰龙徳正中大得时也上下协从足以有为也此课盛阳处于中位得志得时而上下少阳同心与之何患财不足用而驱使之乏哉占者得之无求不遂大吉之课也
　　诗曰　运与时相值　云龙风虎从
　　秉公名器任　声逹帝王宫
　　第十事遂卦【隂阳相合巽风东南】一上三中二下将泰之象象曰昔未如意今得从志万事获理明白行事顔曰始遂其志宜以忠亮为本不宜以私为事行人还病者瘥又曰三才位正隂阳相睦君子之道于斯为泰迁官益寿市贾有利百事皆利
　　何曰婚姻和合用兵大胜田蠺得利穷者得伸囚者免求凡事遂逺行至明白行事万事皆得其理
　　陈曰三阳在中人道已盛而上下复相应故曰云云刘曰昔未如意柔在内也阳盛外行时开泰也正直无私其道乃大也
　　此课三才位正隂阳相睦君子之道方亨不宜隂私而宜为正大光明之事占者得之大吉
　　诗曰　兀兀尘埃久待时　幽寂寞有谁知运逢带剑人相顾　利遂名成总有期
　　第十一材达卦【羣阳下盛干天西北】一上三中三下安吉之象象曰济济多士令徳辉光相见懽悦长乐无殃顔曰阳数弥重故曰多士出身以才当有贵人相助岁暮方得其力非止一时也病者瘥行人还百事吉士欲见王侯及求名誉弥善
　　何曰求官得行人至田蚕有利嫁娶吉市贾利病者瘥讼不成此卦大吉
　　陈曰三阳道盛可以有为而地道亦得盛阳充实所处皆安故曰云云
　　刘曰济济多士以从上也相见懽喜徃有尚也此课一阳正位于上而中下皆三阳犹人君有刚明之徳而众贤从之也庶人得之则为贵人良朋相助之象占求官见贵婚姻市贾皆吉用兵得贤人求事吉人助光
　　诗曰　贵人相暗助　藏用得相宜
　　莫讶花枝少　须知结果迟
　　第十二恣游卦【隂阳得位巽风东南】一上三中四下行乐之象象曰乗龙驾骥游于四方懽心适意行乐无疆顔曰从其心意东南西北而已凡事无所不成行人未至病者瘥易曰时乗六龙以御天又曰牝马地类行地无疆
　　何曰捕盗及失物皆得孕生男市贾有利求婚自合田蚕称意困者无忧百事皆济
　　陈曰上中皆阳下有四隂隂阳相得况人道盛全足以御羣故曰云云
　　刘曰乗龙驾骥下顺承也遨游四方莫我敢膺也此课一阳居于上而中下皆当三阳为龙四隂为骥各得其所以为我用宜其遨游四方而行乐无疆矣占者得之大宜进取惟行人则未归而在外亦得意也
　　诗曰　独坐髙楼忆旧游　月明如昼水东流当年有约应无失　从此相逢笑未休
　　第十三忧患卦【二阳隔隂离火正南】一上四中一下孤立之象象曰上单下孤惟奸所图心腹之疾不可卒除待至阳春乃得自如
　　顔曰常懐恐惧男有忧喜得贵人救防终无咎也病者二三月方瘥又曰二阳隔于重隂不可救援犹奸臣窃政先及小人此忧患之象凡事小吉行者迍厄
　　何曰治产不吉为贼所谋病者瘥迟囚未出用事迟滞此卦防防
　　陈曰四隂在中人道虚弱之极上下微阳不能扶助故曰云云
　　刘曰上单下孤隂盛于中也小人间阻志不通也守正待时可保终也
　　此课上下皆一阳而四隂居中间之小人朋比正道不通之象占事皆有阻隔不利宜以正自守以免于祸此与第五课相似而此之忧者彼以少隂居中有比于阳之志故为和合自周之象此卦四隂朋比其势众盛除之甚难故待阳月我之助至以觧厄也
　　诗曰　成立未安身　惊忧常在心
　　几回遭险阻　何日遇知音
　　第十四慎徳卦【极隂反位艮山东北】一上四中二下得冦之象象曰天地寛舒小人自如禁令不行盗瞰我庐顔曰羣隂方盛孤阳不生小人道长君子道消当失财物家长忧病至秋方瘥此卦大宜执正不宜求事行人未有期追捕不获
　　何曰病者未愈服药无益官事成大求财利薄居家慎防盗贼此卦防
　　陈曰四隂在中二隂在下一阳不能制此小人得志之时也故曰云云
　　刘曰天地寛舒法令弛也盗瞰我庐蔽不能也君子之嗟小人之吉也
　　此课羣隂一阳中位隂盛下本上应而为中所阻反为中比是我之室为盗所据也占者宜防盗贼居家治产市贾求官用兵出行事事皆防惟逃亡伏窜则吉
　　诗曰　羣凶弥六合　日月蔽风尘
　　循徳从今省　犹难免祸迍
　　第十五行令卦【隂居中位离火正南】一上四中三下破贼之象象曰君命士师讨除奸防寻戈张防大有所从顔曰宜为人驱使亦宜驱使人若自专皆败也病者有鬼宜祛除之行人未回急宜禳之吉占讨贼捕亡必克又曰在内为奸在外为凶此卦征伐捕捉大胜市贾有利求官亦得田蚕婚姻并吉
　　何曰王者除凶必有所驱官事得解百事无防也刘曰隂奸在中欲间正也君命讨之兵力盛也寻戈张防以伐奸也
　　此课一阳正位于上也三阳盛于下四隂居中虽欲间阻而二阳合徳隂慝已露故有君命士师讨除奸凶之象占出征捕亡大胜病者疗之即愈讼者理之则胜行人无恙间阻可通凡事皆吉也诗曰　射鹿一时兴　须凭众力成
　　蟠桃今已熟　举目始亨荣
　　又曰　鹿走众相驰　功名在此时
　　奸雄今已矣　四海洽雍熈
　　第十六将损卦【隂极克阳艮山东北】一上四中四下战败之象象曰豺虎咆哮淋淫雨水战鬬不胜弱兵钝士为冦所凌多有亡死
　　顔曰尅彼益此皆非其理凡事甚难行人当还中路恐怖不宜讨贼又曰隂气愈壮君道日防豺虎外冦四靣交通敌难尅也
　　何曰方伯防邉必被贼盗纵有髙陆横遭洪水病者困重囚者坚固争讼用师市贾求官田蚕百事不利此损兵之卦也
　　陈曰隂类大兴禽兽盗贼交为民害一阳不能制必见倾败故曰云云
　　刘曰豺咆水淫阳道孤也大奸协比危不可扶也此课一阳栖于积隂之上故有豺虎咆哮雨水淋淫之象也占事无所不防用兵最忌惟大旱求雨得所用也
　　诗曰　射雉终难获　懐珍未得才
　　经求并进望　足歩动危灾
　　又曰　势微防敌冦　失道致灾危
　　人事皆如此　天时未顺期
　　第十七神防卦【隂居阳位兑金正西】二上一中一下神假之象象曰太乙将兵玉女在旁巫咸先拂除去不祥顔曰家长有女鬼作祟宜觧除之凡事多难行人不还又曰天神尊者有太乙玉女巫咸为之佐巫咸殷贤臣此卦祈祷获福求官望事市贾婚姻俱不利
　　何曰行人应至口舌无害官事无患合得人力宜求福除祸所作得成
　　陈曰二本隂数反居天位天神之象也下应一中一下必得天人之福故曰云云
　　刘曰太乙将兵除不祥也阳至隂孤妖不长也此课隂虽居上而二阳得朋于下有同心去邪之势而上隂反为我用故取太乙将兵之兆玉女在旁巫咸先拂之象占事须有疑难而终得朋友之助以成功病者禳之即瘥行人还战鬬胜
　　诗曰　云淡蟾光暗　花开雨半残
　　觧除终获福　恬退且求安
　　第十八将败卦【两隂制阳坎水正北】二上一中二下淫蛊之象象曰两女一夫上下相祛隂气乗阳遂用耗虚顔曰男女相克初婚后离行人须还在路逢盗又曰非玉女内乗太乙以一阳而受制于二隂也故虚耗
　　何曰所求无益所作未谐行人未至田蚕失望官事难觧百事不吉
　　陈曰人道孤弱上下二隂皆欲进之两女一夫淫慝之象微阳不胜故曰云云
　　刘曰两女一夫阳陷于隂也亢精却神以从淫也遂用耗虚忧陆沈也
　　此课一阳陷于二隂之中隂阳皆少溺于求合而阳不振为所乗必至耗虚占事皆防
　　诗曰　孤阳防兮　羣隂盗兮　力既殚兮将不可耄兮　慎兮慎兮　宜自保兮
　　第十九理乱卦【隂窃阳位兑泽正西】二上一中三下抑奸之象象曰天隂云升阳从下兴君子治乱小人畏刑顔曰隂窃阳位如云之升盛阳在下将登九五除逆禁暴众邪自消小惩大戒此卦临人宰制及长吏得之百事先忧后吉
　　何曰所求不得所作不成执政治乱小人畏刑病者未瘥行人虽还无利
　　陈曰二隂在上盛阳在下交泰之象也三居地位小人无所容于世故曰云云
　　刘曰天隂云升龙跃渊也以正去邪如决川也此课隂阳皆不得其位而一阳居中三阳在下有君子治乱以刚决柔之象占临政治民捕亡讨叛皆吉讼以正胜不宜隂私君子得之大吉小人反是诗曰　黄金百炼独全真　白玉三投始见珍韫椟未为人所羡　自甘肥遯且安贫
　　第二十未还卦【羣隂制阳坎水正北】二上一中四下流窜之象象曰田荒土虚人民迁居待年之丰乃归故庐顔曰此卦隂兴至极阳不能制田荒人散丰年乃归病者瘥迟田蚕不利
　　何曰仕宦无禄行人未还田蚕失利此卦虽不吉不能伤人但安贫守静作福自吉
　　陈曰二隂在上四隂在下一阳孤弱地道虚损有凶年转徙之象故曰云云
　　刘曰田荒土虚不可据也小人异域终不相与也守正以俟必获我所也
　　此课阳陷于隂而下位隂盛故为田荒土虚人民逃散之象然下已老不相求合小人得志既极必衰而少隂之在上者反与我比所以终归庐占事有阻滞守静待时则吉
　　诗曰　口舌致纷攘　经营事必伤
　　若求隂徳助　方见免灾殃
　　第二十一戒贪卦【二隂反位震雷正东】二上二中一下神耗之象象曰埋金藏玉自言其贵鬼债不解神不降福顔曰以阳居下为隂所困故曰埋金藏玉然则自言贵极神不佑之病者有鬼宜急祈祷官事求人乃济
　　何曰居官贪财必致殃咎虽有财宝必遭盗贼病者未痊行人未归囚者难出田蚕不收出师不利为鬼所执言其凶也此卦宜改过修徳方免
　　陈曰阳居地位金玉之资也与二相应贪之不已然天位亦隂不能为福天道亏盈鬼神害盈故曰云云
　　刘曰埋金藏玉阳在下也鬼道上行福不可假也此课孤阳抑于二隂之下不能有为而二隂在上又柔懦无立故无福而有忧也占者当以贪戒诗曰　恃富因忘本　贪过竟失中
　　欺心天弗佑　神道不私功
　　第二十二安泰卦【纯隂不动坤地西南】二上二中二下贲园之象象曰岁富月昌土田开张安如泰山终无祸殃顔曰广开田畴以俟岁周用天分地终无祸尤其安不动有如泰山也居家吉田蚕大获病者无苦行人未还
　　何曰居官食禄财帛自来军行得地孕生男学问成名此卦大吉
　　陈曰三位皆隂不至盛极无偏胜相克之象有顺乐受福之理与一上一中一下相对皆初隂初阳纯和无克故吉
　　刘曰岁月富昌众同志也柔顺利贞福无穷也安如泰山有始终也
　　此课三位俱隂得其中正有安居处顺不愿乎外之象故有吉无凶占家宅田蚕居官市贾诸事皆大吉征战得地病者不治自安公讼无咎行人未至诗曰　一片中原土　春深雨露多
　　用天因地利　安业乐熈和
　　第二十三昌吉卦【隂阳纯吉震雷正东】二上二中三下禄兴之象象曰受天之福如日之升少小仕宦爵禄方兴顔曰居家求财吉行人未还病者宜祷祀又曰盛阳发动如日之升此近于纯吉宜出行不宜幽居窜伏市贾奴婢难得遂意余并大吉
　　何曰所作髙逺必遂其志病者先苦军行得胜凡事不宜隂私
　　陈曰隂上阳下交泰之象而地道阳盛上位二隂为天神相应相合福禄盈满之象也故曰云云
　　刘曰阳盛下兴刚决柔也进徳修业承天休也此课二隂居上盛阳在下进而上行如日升之象也占求官仕进大吉
　　诗曰　命达风云防　身依日月光
　　祥烟浮寳殿　明月照金牀
　　第二十四亨通卦【纯隂得位坤地西南】二上二中四下丰财之象象曰富如井泉虽用无竭所求遂意懽乐不絶顔曰易之坤厚载物徳合无疆三位皆隂乃无相尅万事皆吉居家有庆喜事行人即还财如井泉用之不竭所求者得懽忻无比病者先困后痊
　　何曰仕宦髙迁治生富赡田蚕倍收吉祥懽乐病者自瘥囚者得出婚姻利合此卦大吉
　　陈曰三位皆隂而盛有积富贵之资用之不竭如泉之逹故曰云云
　　刘曰富如井泉获地利也柔顺上行求无不遂也此课下位盛隂与上不相违尅故为土地肥饶之象二隂柔顺在上不妄动作而安其利此所以为吉也占者凡事大吉
　　诗曰　晓雨初晴映碧溪　重重春色上柴扉黄金不尽家殷富　何必区区羡锦衣
　　第二十五忧喜卦【隂居天位兑泽正西】二上三中一下余庆之象象曰心有所忧耿耿不寐恐有忧患而反福至庆贺忻懽大为吉利
　　顔曰初须有忧终则有喜又曰隂居天位非所据也故须有忧而三阳同御不能为害此卦先小忧而后大吉故无咎也
　　何曰口舌无成行人当至婚姻市贾先难后易病者初困后瘥官事始忧终吉失物难寻
　　陈曰三阳居中人道本盛上有二隂自与下位一阳相应中位与上下不通故先有所忧也然三阳之盛二隂不能间终当得志故曰云云
　　刘曰隂上阳下位不当也虑患而获福以刚中也此课隂居上而阳居下不得其位然一阳在下盛阳中处隂弱不能制刚初须有疑终得吉庆凡事始忧而终吉忧虚而吉实也
　　诗曰　孰知成立若升天　老去多忧夜不眠忽见故园春色好　飞飞蜂蝶閙芳妍
　　第二十六平安卦【隂居上下坎水正北】二上三中二下决疑之象象曰上下俱安心不生奸坦然无忧勿信流言【此卦前序有验引以证之】
　　顔曰心正自吉勿信流言行者至囚者出此虽上下俱隂三阳居中初须主有忧咎各安其所俱无悔吝矣百事自如先忧后吉事君结交弥善
　　何曰娶妻得美女行人在道孕生男病者有见怪异无事官事散田蚕有收军行市贾百事吉利
　　陈曰人道方盛上下二隂相应三阳亦自能制之故曰云云
　　刘曰上下俱柔以中正也刚正不挠众所与也此课三阳居中而上下皆隂少隂未盛无乖争而有和合阳刚盛隂不能胜故为上下俱安之象有吉而无凶也何承天曰此课占婚姻得美女行人在道官事觧散百事皆吉
　　诗曰　双燕归南国　来寻王谢家
　　画堂春昼静　扵此托生涯
　　第二十七辟恶卦【阳弱隂强兑泽正西】二上三中三下威徳之象象曰众人爱我辟除患祸猛犬不噬万事必果顔曰凡事吉得人助之行人还得财物居家并吉又曰隂虽居上非正位也羣阳弥盛能除祸患众皆爱之此卦与前二卦皆以窃位而居阳徳不亏修之乃吉所忧无苦
　　何曰公侯方伯必得良佐娶妇必得贤妻病者瘥囚系得出有人救之战鬬胜孕生男市贾有利
　　陈曰人道既盛地道亦盛如有威之可畏辟除邪佞上虽二隂不能为害故曰云云
　　刘曰谦光在上众所爱也羣贤辅助保无害也此课隂居上位而不挟其势羣阳在下刚正无邪虽猛犬不噬而反为我辟除患祸也占事得众助有成功也
　　诗曰　一龙吐水正当春　草木沾濡尽发新喜得老人亲语我　穷途从此始通津
　　第二十八大获卦【中阳制隂坎水正北】二上三中四下利物之象象曰韩卢逐走不伸歩噬在前逐者在后频频重获畧不得赴
　　顔曰三阳处中能制羣小犹猛犬之噬畧不得赴言不旋踵而获凡事前小后大此卦宜捕逃亡求财益丰出猎多获病者不利
　　何曰居家吉行人迟病者困囚者滞官事难觧军行回空
　　陈曰人道阳盛地道隂盛隂阳相应而又盛积故曰云云
　　刘曰三阳在中刚道盛也小人懐柔不能尅也虽欲跳梁终听命也
　　此课虽以三阳处二隂之间而少隂在上老隂在下老少异欲惟刚所制而不能为比故为韩卢逐之象占者得之宜捕亡讨贼求财覔利婚姻皆吉出行有阻系囚难脱病者危笃居家无咎凡占求事则成公事难觧
　　诗曰　世道无荆棘　人心勿自嗟
　　趁名兼逐利　勤苦遂生涯
　　第二十九衰微卦【弱阳下升震雷正东】二上四中一下复兴之象象曰圣贤相承微而复兴瓞绵绵渐而上升顔曰事皆乖而复合求者必得百事从心又曰阳虽微弱志在于正自下升髙犹瓞之蔓绵绵而上真心从事乃得兴微继絶也此卦主仕宦升迁祈恩福求嗣息皆吉
　　何曰学问有成行人即至田蚕有获市易者有利娶妻贤美仕宦升进所求遂心病者沈睡求神得吉失物不获
　　陈曰四隂在中衰弱之象一阳在下善根尚存二隂在上与一阳相应天佑善人之象也故曰云云
　　刘曰隂盛于中极必衰也瓞绵绵阳来复也渐而上升正道回也
　　此课以少阳居羣隂之下孤危甚矣然少隂在上老隂居中志不相合小人盛极必自乖违而少阳方兴于下彼日衰而此日进如瓞之绵绵而升兴衰拨乱之兆也占事吉
　　诗曰　梦入天台路　登山月朗明
　　异哉春色别　重见旧花荣
　　第三十避灾卦【阳散隂极坤地西南】二上四中二下守静之象象曰夏往秋来寒霜为灾鸟兽毛毨草木落荄顔曰凡事春始从心居家吉行人未还又曰夏出秋藏阳散隂极故鸟兽毛落草木色衰君子宜静处之时不以时务进此卦小凶
　　何曰仕宦遭横贼凶徒相害者危困行军不利官事难觧行人未至冶生失所有口舌盗贼争鬬之事
　　陈曰隂盛之时人道衰弱不宜动作祸变相兴故曰云云
　　刘曰夏往秋来隂气盛也草木落荄静以守正也此课羣隂用事老隂居中君子道塞之时占者宜退藏守静不宜求进占事皆不获所求也病者大困诗曰　妄行遭地网　轻举入天罗
　　谨慎方为上　抽身始保和
　　又曰　天地正荒凉　从兹万物伤
　　豺狼当道路　贤士且潜藏
　　第三十一发防卦【隂变阳来震雷正东】二上四中三下天泽之象象曰隂极阳生蛰虫开张大赦天下钟鼓铿锵顔曰以隂变阳惊此羣蛰如击钟鼔有宥幽圄此受命创制之卦也占仕进大吉婚姻不宜隂阳相伤不和故也
　　何曰鸿恩俯及万物丰泽系者觧散仕宦髙迁百事有成治生十倍
　　陈曰此经亦前后卦相因而互相发也前卦隂极此则二变为三阳居地位乱极复治之象故曰云云
　　刘曰隂极变阳刚来在内也蛰虫开张雷出地也钟鼓铿锵徳声被也
　　此卦以三阳决极盛之隂如震雷发蛰君子道长之时占事皆吉用时宜布文徳
　　诗曰　隂极方逢泰　蛰虫戸始开
　　三阳宜用事　名利亦齐来
　　又曰　天门日射彩云开　大降洪恩布九垓万物一时沾圣化　苍生鼔舞醉金罍
　　第三十二病患卦【隂极成滛坤地西南】二上四中四下计穷之象象曰隂滛小病僵仆懐愁仰面望天俯伏低头顔曰所求不得行人有患又曰隂之为疾浸淫而起即不至极故曰小病然僵仆望天不见救者故低头俯伏忧思而已此卦百事皆凶最宜慎宻
　　何曰病者不可救囚者罪成行人迍邅此卦不吉陈曰人道隂弱地道隂极病患贫穷之象也虽有天神不能救矣故曰云云
　　刘曰隂盛浸滛愁罹厄也俯伏望天忧转极也此课二隂穷于下一隂栖于上是为防兆占病必死囚系不出被围无救诸事凶
　　诗曰　命蹇兮时违　灾及兮身疲　皇天兮
　　不我顾　嗟我兮疾斯危
　　第三十三明阳卦【羣阳用事干天西北】三上一中一下小吉之象象曰仕宦及时禄与年期黾勉从事慎勿失之顔曰仕宦及时出处皆宜福禄更至宜谨慎之勿得懈怠病者瘥迟行人须还在路有阻又曰去积隂御羣阳重明辉华观国之光以言乎位百事俱泰其余外事亦可趋时而进婚姻求官弥吉
　　何曰所求宜取良时病者祈福行人可至囚者求执法可免
　　陈曰盛阳在上照临下土人道地道皆一阳有进无退于通达故曰云云
　　刘曰阳明正位道大亨也君子之仕及时行也此课三阳居于正位而中下皆少阳方升阳道亨通隂邪屏斥仕宦行道当及此时占事大宜进歩不可失时诸事吉惟不宜隂私
　　诗曰　东风吹动九衢开　和气还从日下来凡事从今皆有喜　乘云一举上瑶防
　　第三十四天佑卦【隂阳相宜巽风东南】三上一中二下特逹之象象曰登髙望逺上见天衢玉女孔圣授我灵符永锡难老以保我躯
　　顔曰得助之象事由女子居家吉利官职荣迁学业大成行人未还必得竒物病者自瘥又曰地位既正天人合徳犹升髙而视六合且下应乎隂人得其偶神符授我可企而见百岁期頥可坐而登此贵者之卦隂阳得位无相尅伤百事大吉
　　何曰居宦髙迁娶妻得美女行者道路通病者瘥官事及田蚕市贾皆吉孕生男
　　陈曰人道地道隂阳相应三阳在天照临下土故曰云云
　　刘曰登髙望逺在上处也玉女授符隂相与也中正而应获天佑也
　　此课一阳在中上承刚明之君下应少隂之耦其吉无比
　　诗曰　席上珍虽贵　还当待价沽
　　运来亨又利　凡事不劳图
　　又曰　彼美人兮　君子求兮　懿徳贞兮
　　锡我休兮　永保真兮　无失猷兮
　　第三十五尊贵卦【三阳上下干天西北】三上一中三下尊贵之象象曰明徳孔光万寿无疆北斗七星与我衞防得迁禄位代代吉昌
　　顔曰所求得行人还又曰上下俱阳内外相照非凡庶之所宜此尊贵者之卦也欲见人君犹事北面
　　何曰仕宦迁阶学成才就行师得地军无损伤病者宜祈天神嫁娶相宜市贾有利行人还田蚕收官事散此卦大吉
　　陈曰人道既正地道阳盛三阳在上照临下土富贵寿考之象也故曰尊贵而利于见贵
　　刘曰明徳孔光阳道昭也北斗卫防隂慝消也此课求官谋事得贵人之力也墓宅必得吉地居者有动行者有兴此贵人之课凡庶人得之亦有非常之喜也
　　诗曰　车前无险阻　舟泊自通津
　　雨露从天降　门庭又一新
　　第三十六宜祷卦【积隂尅阳巽风东南】三上一中四下天赉之象象曰数见怪异要请巫觋祈祷求福灾消祸息大小获安神只之力
　　顔曰必主见怪凡事初不遂意后皆从心行人当归必先有信居家者吉又曰以积隂而干极阳犹端居而视怪异所谓巫觋者应乎上位宜祈祷也能消散祸患岂非神之力乎百事小吉
　　何曰恐有灾厄宜修福禳之或有口舌鬬争讼词厄难恶梦怪异前祸后福始难终易吉凶相半惟宜修禳病者祀天神婚姻卒合内外有应故也
　　陈曰一阳在中人道孤弱天三地四自相照应是神只着见之象也故曰云云
　　刘曰数见怪异心有所疑也家有老鬼力不能治也告于神明保无亏也
　　此课隂积在内而上位盛阳故主中位而言占者得之家宅有见怪之事宜禳之病讼亦宜祷求凡事前忧后吉
　　诗曰　愁来未必堪　忧来暗里防
　　若逢寒共暑　方可脱灾殃
　　又曰　灾异致危伤　羣隂却胜阳
　　但祈天眷佑　老稚得安康
　　第三十七送货卦【隂获外阳离火正南】三上二中一下丰利之象象曰客从南来遗我良材宝货珍玩金碗玉杯顔曰主有人送物来居家吉行人还得宝及财物又曰以隂处中应乎外阳有朋逺来不亦宜乎南者阳位故曰南来寳货珍玩贵人之资也金碗玉杯良宴之具也
　　何曰嫁娶吉所求得病者瘥市贾有利官事散行人至此卦大吉
　　陈曰一与二相应而一阳居地富有之象也三阳在上阳明下照故曰云云
　　刘曰客从南来刚柔应也金碗玉杯以将敬也此课少隂居中一阳为比于下而盛阳得位于上隂以柔顺应乎外阳故必得珍货之南来下者三为离离南方也金碗玉杯者下一为干干为金碗玉杯之象也初者上之应而与中为耦是受客之遗也占者求财婚姻百事大吉
　　诗曰　金谷纷纷花正开　羣仙缥缈集瑶防倾银注玉惊人眼　共醉春风日防回
　　第三十八无难卦【隂不干阳艮山东北】三上二中二下安农之象象曰土地平安无有艰难大宜种作利用往还顔曰下位不干于上故曰土地平安播种既宜市贾有利仕宦升进占病无咎行人平安早晚即至婚姻合居宅吉
　　何曰求者遂心病者难瘥官事无忧大吉
　　陈曰中下皆隂未至于极地道纯美而三阳照临隂阳和畅丰稔之象故曰云云
　　刘曰土地平安柔居卑也无有艰难心无疑也上下无奸孰不宜也
　　此课刚阳在上而中下协顺故土地平安而无艰难则动止进退俱无所阻矣占事无不吉也
　　诗曰　海阔云开驿路賖　彩鸾衔诏下天涯生民乐业安如堵　仕进功名世所夸
　　第三十九恭和卦【隂阳承顺离火正南】三上二中三下和睦之象象曰在上方宜下人供职室家和谐大小同力有志不违所求者得
　　顔曰隂居中位承顺之象故曰下人供职此卦合得羣下之力所求皆遂
　　何曰姻事吉夫妇和合居宅平安行人将至营业田蚕有利孕生男官事无害出军大吉
　　陈曰人道柔顺上下三阳必主充实家道方盛之象也故曰云云
　　刘曰阳刚在上下以直也健顺相承下供职也家室和谐求无不得也
　　此课居官处家行军治业婚姻市贾无所不利所求皆吉也
　　诗曰　喜气满门庭　家中没蹇迍
　　贵人青盼处　从此转通津
　　第四十违克卦【隂阳违克艮山东北】三上二中四下背戾之象象曰下不从上中不制外上下违尅纪纲乱败何曰所求不得所作不成病医无效行军不胜行人未至官事相纒牢囚难出如入死门凡事不吉未宜变动正月占得吉余月并凶
　　陈曰人道柔弱不能制在下之羣小上有三阳而中下隂盛故曰云云
　　刘曰下不从上隂盛行也上下违尅以相凌也纪纲乱败终不能胜也
　　此课上下相尅而柔处中不能制羣小又不能以正从上其势必致乱败占者百事皆凶
　　诗曰　逢山须避险　遇水且懐忧
　　归到乡关者　须知两尾牛
　　第四十一贞寿卦【纯阳三应干天西北】三上三中一下隠徳之象象曰商山四皓养性行道呼吸元气所得不老顔曰此卦虽纯阳而以下位为主近于嘉遯之象所以养其纯粹者也万事以安贞吉惟婚姻不利纯阳故也
　　何曰仕宦髙迁田蚕宜早行人即至官事觧病者自瘥市贾居家百事大吉
　　陈曰三居上中二位相应一阳在下不能上进贤人在下之象也无所作为隠居养寿而吉故曰云云
　　刘曰商山四皓以明处幽也呼吸元气可优防也此课重阳居上二位天下文明之时而以一阳居下惟商山四皓可以当之占者得之宜安居守正以享康寕之福不宜进求于人也
　　诗曰　采蕨飡松絶世尘　白云流水万年春九重丹诏非吾意　成性存心独养真
　　第四十二刚长卦【阳处隂上巽风东南】三上三中二下同心之象象曰二人同心俱为表里共处一国递相唇齿顔曰此卦得必由人失亦由人不由于已也又曰二阳共处一隂之上隂虽无力阳乃发生各无相尅故曰二人同心居家及余事吉婚姻小咎病者迟瘥行人未还必有信至
　　何曰君臣具体朋友同志市贾有利孕生男田蚕小吉官事有人救防病有祟宜医疗也此卦无患大吉
　　陈曰二阳在上一隂在下上下同心然一隂二阳必有得失利在和同故曰云云
　　刘曰二人同心以重刚也柔顺处下无所伤也递相唇齿固籓墙也
　　此课一隂居重阳之下柔顺而无违尅二阳在上同心行事俱为表里共处一国之象也唇齿相依不可缺也占兄弟君臣夫妇朋友交际之事无不吉利不可妄有猜疑居家市贾大善有谗言不可诗曰　两意相投处　天时复变通
　　时来万事遂　目下莫悤悤
　　第四十三强盛卦【三阳极盛干天西北】三上三中三下众辅之象象曰众盛复强既富且昌利用建功莫之御当【此卦后序有验】
　　顔曰此卦三位各有三阳可谓盛极故建功立事皆莫能阻凡事宜直道无私慎勿随邪吉
　　何曰此卦旺相孕生男行人立至经营有利田蚕倍收渔猎可获镇戍者境内清静居宅安稳病者安官事散移徙吉兴师得胜诸事大吉惟婚姻不利也
　　陈曰三阳位极富强有力畧无隂弱以间之故曰云云
　　刘曰三阳同徳盛复强也建功立事孰能当也此课三位俱阳刚健盛大富昌之极故宜建功立事占者得此大宜动用行运最吉惟占婚姻则不利以纯阳也
　　诗曰　已过危桥百事安　何须过虑有艰难蛟龙得意兴云雨　一上青霄便不凡
　　第四十四佳丽卦【隂位得令巽风东南】三上三中四下宜隂之象象曰青牖紫房中有姬姜容顔丽色芝兰吐芳顔曰隂位兴隆事由女人病自瘥所求得又曰纯隂在下上应天人质气鲜香若芝兰也百事皆泰行人即还婚姻最善万事皆吉人皆向慕也
　　何曰此内贵之卦谋望与讼遇有人力及内贵僧尼道人吉居家出外财利有庆万事皆泰也
　　陈曰人道富盛而有盛隂在下以相应富贵之家妇人宠盛之象也故曰云云
　　刘曰重刚在上阳道光也羣隂下承象姬姜也宜尔子孙必蕃昌也
　　此课羣隂虽盛而处下位阳道光明于上柔不敢干遂为正应其占百事皆顺行人即还婚姻大吉交好弥善疾病不死承天曰此课系隂若占阳事则不吉也
　　诗曰　一朶花枝艶更芳　清香馥郁透兰房因风吹送终成笑　好问筵前醉几塲
　　又曰　采药天台路转迷　桃花流水赴佳期春风啼鸟多情思　寄语刘郎且莫归
　　第四十五得禄卦【隂居阳下离火正南】三上四中一下兴运之象象曰君臣易位方兴大利驿马行昼人得自恣顔曰迁移吉诸事利求必得行人未至当有音信病者宜出避之或许祭祀酬之则吉又曰一阳在下羣隂居上故曰易位方兴功业因人以济故曰驿马此卦凡事初不谐后有庆
　　何曰在位必迁美职事事吉利水陆行人俱回治生十倍孕生男娶妇得佳偶
　　陈曰人位隂盛一阳在下易位之象然三与四相应人位得天助故曰云云
　　刘曰君臣易位隂乗阳也驿马自恣失所从也此课四隂居中而一阳居下是谓君臣易位而况一阳为其四隂所乗三以刚健处外不能顾君而反与羣隂为比图兴大利驿马行昼恣意自为其凶极矣此与十五课正相反参互观之可以知作者之意
　　诗曰　如舟济巨川　如旱望霖雨
　　四海同一家　明君得良辅
　　第四十六凝滞卦【羣隂内隔艮山东北】三上四中二下不定之象象曰意有所规恐不得施进退犹豫不知所为顔曰凡事进退不定则事不专不专则不成也又曰隂居下位上应于阳欲有所为羣隂内隔故犹豫也然自强经营终亦有获百事无初有终
　　何曰所求不得所作不成治生不利仕宦者退行人迷惑讼事成病凶疑惑之卦也
　　陈曰人道隂极上欲应三则下有二以牵制之进退不可故曰云云
　　刘曰意有所规应在下也恐不得施小人阻也进退犹豫不能处也
　　此课四隂居下位上应于阳而为中间四隂所隔于是疑不能决而忧患生矣占事迷惑进退百事不利
　　诗曰　进退事难成　忧疑转误人
　　要知亨泰日　直待一年春
　　第四十七恶消卦【羣阳尅隂离火正南】三上四中三下吉臻之象象曰日出东隅炎炎赫赫中有妖氛反受薫炙羣阳破隂祸患觧释
　　顔曰中有盛隂故曰妖氛内外纯阳得薫炙矣凡事先乖后合
　　何曰官事不成有人助之囚狱自觧病者先重后安行人即至市贾求官百事前不如意后获其吉
　　陈曰人道隂盛而上下强阳皆能制之有邪谗畏正人之象自然退散故曰云云
　　刘曰炎炎赫赫上下明也妖氛则衰不能成也羣隂破荡人道行也
　　此课以两刚阳攻一盛极三隂始难用力终必成功占事皆吉虽危无咎占隂私事则不利也
　　诗曰　欲进又徘徊　心危事不危
　　水邉人指引　名利得荣归
　　又曰　羣隂方蔽盛　天日已开明
　　大阐维新化　乾坤自此亨
　　第四十八上正卦【阳逢隂制艮山东北】三上四中四下圣治之象象曰上有贤君下有谗臣日月明照不见暗尘顔曰三阳在上贤君之象也日月虽明不照暗尘居官在家者吉是非不成姻得良配病者无危
　　何曰阳徳上明众隂仰应日月虽照暗尘犹起此卦多悔若官事求下吏方免病者进退行人未还求官弥难婚姻吉隂阳有庆故也
　　陈曰三与四相应有君臣谐和之象且隂阳各极其盛然积隂之中有阳光不烛之地君道无亏故曰云云
　　刘曰阳刚正位有贤君也积隂在下若暗尘也壅滞未决志不申也
　　此课虽以阳刚居上位而中下皆隂邪不正共为蔽塞有君而无臣故不能行其志占者多悔惟婚姻有应吉此课吉凶相半
　　诗曰　惟英乃刚　惟哲乃明　一人执正
　　羣邪不兴　徳式中兮　聿保其真
　　第四十九孤贫卦【羣隂蔽阳兑泽正西】四上一中一下逢难之象象曰出温入寒被薄衣单去我慈母罹此横愆顔曰一阳在下羣隂所蔽若去所恃而遇强雠此卦大宜改作逺行未还病者有加离别之象也
　　何曰仕宦无进治生无利居住孤弱穷守死地囚者难出病者难安所为皆不称心婚姻无终始也
　　陈曰人道孤弱地道又薄四隂在上乏阳和之照隂阳不相应故曰云云
　　刘曰被薄衣单卑而孤也隂盛上蔽无与为徒也此课一阳处于盛隂之下而不为应如孤子然四以隂邪居上犹孀妇之视孤子其困极矣占病危厄行人淹困仕宦乖蹇营生不遂行军不利凡事防诗曰　阳和欠发育　冷落不成春
　　好似巫山夣　徒然恼闷人
　　第五十潜龙卦【一阳制隂坎水正北】四上一中二下时之象象曰舜躬耕田至于歴山土沃年丰岁取十千顔曰凡事始于三四月成于八九月吉又曰潜处躬耕以应丰年若非虞舜其孰能之卦与干初九爻同保身隠处可以内修君徳事无大小任道则可难以营求病者至秋末方好
　　何曰宜田蚕所求得市贾有利居家富行人即还孕生男婚姻合百事吉
　　陈曰一居人位二居地位隂阳相得四隂在天有云雨象故曰云云
　　刘曰积隂在上穷无与也徳盛而应以下处也时至而兴莫能御也
　　此课虽以一阳处于羣隂之中然上隂极盛其道已穷少隂在下与我为比上虽不顾而下有应故取舜耕歴山之象虽不为父母所爱而至徳终升闻也
　　诗曰　运至时亨泰　忧心已觧愁
　　十分堪进用　事事可优防
　　又曰　耕凿宜安计　功名自有期
　　志坚能忍性　非圣孰能之
　　第五十一益友卦【下阳上隂兑泽正西】四上一中三下攸徃之象象曰客有王孙来叩我门语我福庆徃得防恩顔曰有人相呼方可徃也或有呼而不徃亦非喜也言宜徃者若行人在外呼之则还又曰以内应外不在于内而志在于徃中位有助故也有客之贵者其惟王孙乎此卦婚姻及时求索弥善
　　何曰田蚕收病者安官事散行人至求官见贵必得招引百事遂吉
　　陈曰三居地位贤人在下之象与上四隂相应而一阳同类可以引进同升故曰云云
　　刘曰王孙叩门应在外也徃得防恩必有助也此课穷隂在上盛阳在下隂极而有求阳之意故为来叩我门之象王孙贵盛之人也中位少阳不与我争而为我助故徃必有庆也占事宜进必有贵人之助病者当遇良医用兵有来应者事事皆吉诗曰　时至图谋事事成　天恩欲到信先临从来未遂平生志　今日逢君始称心
　　第五十二奸长卦【羣隂制阳坎水正北】四上一中四下多难之象象曰契濶离居反复多阻凡百事不利所为不举顔曰一阳居中不能独济羣隂相庇反复见害所为之事多不遂心反见惶怖以一阳不能独济也须退藏于宻难可独全且须守旧未易新谋
　　何曰水陆行人翻倒破败病者不安囚者不出居官宜请假此卦大凶
　　陈曰一阳孤弱处下上羣隂之间而不相应有坎陷之象小人道长奸邪并兴家邦不宁故曰云云
　　刘曰契濶离居因无与也既孤且稚又何能举也此课孤阳防于积隂之中不可振举凡百事皆防诗曰　淹留嵗月未能归　事欲成时意转非老去穷愁因命蹇　劝君莫恨世情微
　　第五十三神助卦【一阳独存震雷正东】四上二中一下否极之象象曰四师二巫对向仰头天神下来觧释系囚患害除愈实获天休
　　顔曰万事觧释重隂在天鬼气有变一阳独存除患消灾非天神孰能应此乎百事初凶后吉
　　何曰与人共事吉婚姻合囚觧病瘥行人立至孕生男田蚕薄收寃雠自释
　　陈曰四隂在上鬼神烦杂二中一下自相应也盖一阳居于地位有善根为主生意不絶天神降以福故曰云云
　　刘曰四师二巫隂盛上行也天神降福困极而亨也此课隂盛上处鬼神象也少隂居中同类相昵师巫象也一阳虽微不能自振而少男少女求则必合故为我祈请于上而降福除殃则彼之盛而在上者非鬼而为天神矣否极而泰之象也占事托人得力困而后吉
　　诗曰　天雨布如霖　汪洋徳泽新
　　枯根蘓困滞　一日便通津
　　又曰　精神感天地　隂气自消融
　　独借扶持力　皆因造化功
　　第五十四觧祀卦【积隂无阳坤地西南】四上二中二下承先之象象曰冢墓髙丘鬼神上逰宜祀禳之可得无忧顔曰积隂无阳其髙崔嵬冢墓之象鬼神道盛诚心祭祀方得无忧
　　何曰有许人物而不与与之则吉或见怪宜祭祀丘陵鬼神吉病主古墓伏尸为祸宜觧孕生女行人在外有隂人相助至夏自还此卦平平
　　陈曰积隂在上而中下皆隂此鬼气充满之象阳气已絶人道无救急宜请祷故曰云云
　　刘曰冢墓髙坟鬼气盛也急宜祀之顺受命也此课四隂在上而中下皆少隂无阳故为冢墓髙坟之象惟恭顺敬奉可以免祸占者不宜争竞凡事以柔顺正直处之则吉
　　诗曰　不必论穷通　当忧疾病中
　　但将隂徳报　造化有深功
　　又曰　命既苦乖蹇　不必叹途穷
　　抚育恩须报　神光自感通
　　第五十五抑灾卦【一阳制隂震雷正东】四上二中三下禳祸之象象曰金精欲起頼得元士左手抑之乃获息止顔曰金西方少隂之位主戈兵杀害之事元士大人也左为阳言隂气欲动而为害大人助之抑以左手害乃消灭阳能制隂也此卦有忧不成极乱
　　何曰此卦出处谋望先忧后喜凡事得大人助之乃吉
　　陈曰四在上二在中隂气自上而下兵戈欲起之象三阳在下可以安众而与四相应得天之福故曰云云
　　刘曰少隂上行金精起也三阳制之获息止也此课穷隂居上而少隂在中二为兑象故曰金精三阳在下与上为应少隂不能用事左者阳也凡事得大人助之先慎后喜也
　　诗曰　几年豹变藏深雾　一日鹏抟直上天若得金方人借力　自然荣贵在当年
　　又曰　疾风知劲草　板荡识忠臣
　　借此匡扶力　乾坤物又新
　　第五十六祈享卦【隂极上下坤地西南】四上二中四下宜祷之象象曰宗庙祭祀凶祸消止福来及门殃去万里顔曰羣隂在上宗庙之象官事散病者瘥夣寐颠倒凡事宜祭祀求福祈神则吉也
　　何曰见怪及凡事祭庙求福乃吉孕生女家宅防火烛
　　陈曰天人之鬼交集人道隂弱此鬼气生病之象虽祭祀求觧后必有灾故曰云云
　　刘曰宗庙祭祀神所凭也敬以承之福无殃也此课上下皆四隂上为宗庙下为丘墓而二以少隂居中位如人之奉神鬼恭敬顺承不失其礼则受福而无殃占之者吉
　　诗曰　棹无一脚难安实　鼎有二足立应难所望所求终费力　切宜祈福免伤残
　　又曰　孝以动天　诚以感神　来享来格
　　福裕后人
　　第五十七从心卦【众阳尊隂兊泽正西】四上三中一下复泰之象象曰灵在上下无谗人百事通流皆得归真顔曰凡事从心得人助之又曰隂居上位众阳所尊祸去福来事由祭祀此卦祭宗庙大吉家门安泰永保无咎
　　何曰孕生男行人立至口舌病宜祭祀求福则瘥田蚕收大吉利秋宜用事
　　陈曰羣隂在上而人道强盛隂阳相得更一阳在下所处皆安故曰云云
　　刘曰云在上隂上升也下无谗人阳道亨也此课四隂在上而下二位皆阳故为灵之象三中一下各当其位阳刚无隂无谗人也是为百事流通之象占者诸事皆吉行人即至
　　诗曰　名利寻常事　争如未易图
　　时来兼运好　不用费工夫
　　又曰　神象居尊位　人心且顺时
　　自然归正道　犹頼众扶持
　　第五十八得失卦【隂暴阳存坎水正北】四上三中二下勉强之象象曰失我寳珠乃在天衢不意盗贼隠匿所居頼得鸟为我逐祛风静波息还复我庐
　　顔曰凡事初被抑郁后必从心因人致物则不得久凡事如此又曰隂虽在上阳得其位纵令隂贼肆暴窃我竒货頼得阳存终翦奸慝如彼鸟以逐恶禽风波静息可返旧庐此卦先凶后吉
　　何曰初抑后通万事如此田蚕有利孕生男
　　陈曰上下皆隂偏胜于阳然人位强盛彼不能害况上下中相应失者可得足制强敌
　　刘曰失我寳珠隂上穷也
　　此课四隂穷于上而二隂长于下故为失我寳珠而盗匿所居之象然三阳在中与上为比少隂柔弱不能尚之终不为害占者初否后泰假助于人而获吉也
　　诗曰　舒眉转目黄金露　举意江山显旧庐钩在水中鱼未获　丝头忽见一明珠
　　又曰　塞翁虽失马　祸福岂由人
　　得道须多助　门庭又一新
　　第五十九救助卦【隂极阳刚兑泽正西】四上三中三下复初之象象曰司命来下省察箓图筭命未尽横被无辜即命扁鹊以发玉壶赐药一丸乃得活苏
　　顔曰病者宜服丸药所求得行人还
　　何曰司命天神也虽有众阳重隂蔽之有若无辜溺于横祸天神命扁鹊救之其祸乃除此卦因祸致福病困不死官事主有文书纷纭然后得理亦自休散此卦先凶而后吉
　　陈曰中下二位阳过于盛过则为灾四隂在上能与三相应以柔济刚阳不至亢故曰云云
　　刘曰阳蔽于隂大无辜也重刚上行终不可污也此课中下纯阳四隂在上故有无辜被困之象然阳方盛虽一时受抑终不至于沈没又况隂极必衰阳道正盛当得天神助之占事先困后亨因祸得福病者虽惫而不死用兵险而获胜凡事皆先忧后喜
　　诗曰　庆事天来足可知　功名成就有其时愁人眉展醒人醉　一日生光万里辉
　　又曰　人生修短随时化　祸福由来命使然倘得修身存大道　从教平地遇神仙
　　第六十大同卦【三阳破隂坎水正北】四上三中四下通畅之象象曰天衢坦坦五逹六通我行其中乗云驾龙【此卦有验在前序】
　　顔曰三阳处中位尊徳盛我则阳也天衢通逹云龙乃从乗而驾之指挥六合干之九五凡庶遇之则不胜而反致凶也佐辅明时亦获无咎也
　　何曰日出东方照我北角余光所烛延及幽谷一云黄钟建子阳气乃滋渐向太和六合吟嘻百事从心所为皆吉
　　陈曰三阳在中人道全盛上下四隂皆相应也天与之人与之是谓大同故曰云云
　　刘曰天衢坦坦柔不胜也乗云驾龙位正中也此课上下老隂不能有为而三阳居中刚明盛大无徃不可故有天衢坦然五逹六通之象占者得之可以正邦国安黎庶除残去暴无所不可
　　诗曰　云散月当空　牛前防后逢
　　张弓方抵垜　一箭定成功
　　又曰　位尊徳盛　四夷咸从　君子治乱
　　小人乃凶
　　第六十一沈医卦【羣隂蔽阳震雷正东】四上四中一下防存之象象曰绵绵视息无有气力仰面呼天低头俯地求之不通见之不得
　　顔曰惟有一阳沦没地下羣隂翳之低头俯地余生几何此卦大凶病者致困田蚕失望经求无利逺行逢盗
　　何曰凡事非其所知叹息而已居官处私口舌是非既深惟当谨守闲退或出千里可免官事难觧病者难安所为不利
　　陈曰上中二位隂过于盛过则为殃一阳在下仅存喘息故曰云云
　　刘曰绵绵视息就沦没也低头俯伏穷无告也此课一阳翳于重隂之下困极之象占病必死战必败亡囚难脱讼不胜凡事不吉
　　诗曰　依旧方成吉　交争必致刑
　　宁心还守待　莫羡别人荣
　　又曰　进歩多颠踬　争求致祸危
　　余生徒叹息　贫困事难为
　　第六十二隂长卦【纯隂不应坤地西南】四上四中二下防衰之象象曰重隂在上鬼气浮防中庭水深堂下行舟顔曰重隂之卦内外不相应官鬼之灾并属于隂凡事如此凶衰之象虽内外不相应官势助之反吉
　　何曰行人逢贼凡事不利隂谋口舌切须慎之一本云启之卦凡事小吉堂前流水堂下行舟惟宜求雨昔张南轩占雨遇此语
　　陈曰三位皆隂又复増长阳气必絶中道而止不可有为故曰云云
　　刘曰重隂在上阳道塞也中庭水深忧没溺也此课纯隂无应灾祸之象占者得之隂人盗贼为害病者大凶有隂谋呪咀官鬼口舌百事皆凶惟祈雨吉
　　诗曰　隂小须防谨　门庭亦未宁
　　家中多哓聒　口舌暗中生
　　又曰　积隂为厉雨淫淫　洪水连山陆地沈大禹不施防凿计　苍生何以洽欢心



　　灵棋经卷上
<子部,术数类,占卜之属,灵棋经>
　　钦定四库全书
　　灵棋经卷下
　　灵棋卦断下
　　第六十三遁世卦【阳光失位震雷正东】四上四中三下困极之象象曰困于凶祸闭门独坐人徒分散无可取火顔曰阳气失位无与为故曰独坐火阳类者也烹炊所资羣隂隔之无由取也居宅祸败凡事不得称意婚不吉无后行人未还病不安此卦大凶切宜慎之
　　何曰病不安官事不觧家道循旧事慎隂谋市贾无利行军失律
　　陈曰三阳在下贤人在野之象羣隂在上小人道长不可自见故曰云云
　　刘曰困于凶祸隂乘阳也无可取火幽不能明也此课阳失位而无徒隂上行而党盛占者得之当有无妄之灾大防课也
　　诗曰　运蹇实堪悲　忧愁春复秋
　　且谋西北避　身外莫营求
　　又曰　徳孤无隣　孰为可亲　君子失道
　　小人进身
　　第六十四众凶卦【纯隂同见坤地西南】四上四中四下泰极之象象曰众祸暴至凡事不利疾病系官动有颠踬顔曰三位皆隂黒曜共临凶祸必臻出处黙黙都无吉利
　　何曰此卦皆隂病者弥凶所求不利百事不遂陈曰十二者天地之极数也生意不絶不可复返故曰云云
　　此课一百二十四卦之终万化之所止也其凶可知刘曰至隂无阳穷之极也动用颠踬无所用其力也此课三位皆穷众凶俱发所为皆险阻待毙而已也诗曰　百尺竿头路已穷　寻思无计转飘蓬只知钓工鲈鱼白　不觉翻身入浪中
　　又曰　山穷路转迷　水急船难渡
　　莫事刚强为　出处遭艰妬
　　第六十五苦节卦【二阳孤立干天西北】一上一中干阳之象象曰居贫辛苦无有门户出入局蹐立锥无土顔曰迥然不羣独居于位外不相应内外所居贫苦艰难局蹐而已此卦百事不利
　　何曰居无依凭故云立锥无土病者沉困所求不遂官事难觧逺行逢盗急宜祈祷
　　陈曰孤阳无应地道空虚贫穷之象也故曰云云刘曰居贫辛苦无以为家也出入局蹐亦可叹也此课上中孤单而无下位故为贫寒无土之象也占事皆凶
　　诗曰　防云易散固难留　寂寞黄昏事可愁惟可隂功暗相合　也须憔悴帯心忧
　　第六十六懽悦卦【隂阳得合艮山东北】一上二中配偶之象象曰夫妇相亲无有他人对膝而坐甚有懽忻顔曰刚柔相应和恱之象百事和谐婚甚吉市贾有利
　　何曰居宅平安所求皆得凡事从心田蚕大收官事散病者安行人还吉之兆
　　陈曰隂阳相得夫妇之象也故曰云云
　　刘曰夫妇相亲室家宜也对膝懽恱以自娱也此课虽无下位而上阳中隂得其匹偶又无间害占之者居家出外婚凡事和顺吉也
　　诗曰　两重天上喜　眉眼一齐开
　　寂寞淹留脱　从伊展异才
　　又曰　乾道既立　坤徳柔兮　彼美孟姜
　　君子求兮　永与偕老　同匹休兮
　　第六十七方遂卦【二阳得位干天西北】一上三中生成之象象曰处得其位事得其意定意安心福禄方至庆贺忻忻长为我利
　　顔曰三阳居中一阳应之获其序矣百事谐吉何曰凡事从心婚姻和合官事觧散居家福乐官职髙迁病者勿虑有人来医求财得行人回凡事吉
　　陈曰人道阳盛下上无尅生意油然故曰云云刘曰阳道方亨处得位也上下无奸保福利也此课得其位占事皆吉
　　诗曰　骤进徐行自有程　月沉西海日东升运来何必劳心力　风送江湖万里清
　　第六十八鬼伺卦【隂窃中位艮山东北】一上四中忧病之象象曰食不入口气不出鼻心腹烦结使不得寐顔曰阳弱隂盛羣隂处内不顺于阳故至患害何曰病者不吉囚者难出理宜自责勿怨他人逺行逢贼舟行遇风水之患百事皆凶
　　陈曰四隂方盛一阳不应鬼气充满之象故曰云云刘曰一阳四隂志不通也心腹烦结病在中也此课羣隂据于人位而孤阳在上无与为徒上下不顺息气不通慎防隂贼出行忧风水盗贼占事皆凶
　　诗曰　同须防有是非　从来相好变乖违当时贯朽空存坐　江上萋萋草正齐
　　又曰　元气转散　精神恍惚　能有扁鹊
　　命免倾覆
　　第六十九迟吉卦【隂阳反复震雷正东】二上一中终利之象象曰托人以事日望其意乃至于今方获嘉喜事须淹留终遂其吉
　　顔曰位须反错交有其援以事托人终获其吉奈縁身位孤防不能自逹故淹留乃吉
　　何曰托人以事但莫厌迟晚乃从心也外有喜庆凡事迟吉
　　陈曰阳主速隂主迟上中二位本相应然在上位隂柔应我稍缓故曰云云
　　刘曰托人以事未获也淹留遂吉终有得也
　　此课隂阳虽比而上下交错身位孤微不能輙逹故久而后通凡事先忧后喜终遂所求不宜躁急也诗曰　前程自有丰隆日　谋计终能称我情更得贵人青眼顾　一时春色满门庭
　　第七十戒慎卦【二隂对中坤地西南】二上二中忧离之象
　　象曰虽安犹危虽吉犹悲常恐分别不得相随顔曰二隂对居阳位全无志不相偶常若分离此卦所为不利婚难合纯隂故曰凡事平平必须戒慎
　　陈曰两位隂弱而志不相应有分别之象故曰云云刘曰虽安犹危家室空也常恐分别志不同也此课二隂居外而无家室自以安而不知其危且又志不相偶无所依托占者得之所为不遂家道消之常有忧而不能释也
　　诗曰　万事不由人　悲懽在一身
　　防防兼杜渐　处治莫因循
　　第七十一大成卦【正阳处中震雷正东】二上三中和好之象象曰过我阡陌驾车辚辚厥寳伊何黄金白银常使丰足永不忧贫
　　顔曰阳位居中志应乎外元亨福禄不忧其贫此卦吉谋望遂即有喜庆
　　何曰或因人来得物或徃求人得财百事和合病者安行人至大吉之卦也
　　陈曰人道阳盛二位相应富足之象也故曰云云刘曰过我阡陌刚柔应也驾车辚辚位中正也永不忧贫大有庆也
　　此课占事皆吉但无地位占产之业皆不利于家乡而利出外凡无下位之课大抵如此
　　诗曰　受天之禄　必降祯祥　务本不溢
　　守之乃昌　毋怠毋骄　永保安康
　　第七十二扶危卦【正隂居中坤地西南】二上四中守节之象象曰圣人彬彬其形若何贤良内应先哭后歌又曰昨日出行与祸相当流矢中我目泪汪汪
　　顔曰圣人所以异于人者以其文质彬彬然后为贵也此卦先忧后喜欲见人君求官禄无始有终
　　何曰行处不吉或遇兵冦被射中目行人不来病者困极官讼难散是非啾唧求祷乃安不宜乗船守旧获吉
　　陈曰在上隂弱下位落空羣隂居中无地可立危乱之象也支危守节所以劝戒然未见其人也象辞圣人彬彬贤良守节与卦象不合趣别本曰昨日出行与祸相当流矢中我目泪汪汪有凶无吉之卦也此语当是
　　刘曰出行遇祸隂据于中也流矢中目亦上穷也此课上中俱隂既无下位又非匹偶自相伤贼占者得之当为隂小之所凌犯官事难觧行人忧盗用兵伤败婚姻不谐凡事凶
　　诗曰　云横山际水茫茫　千里长途望故乡蹇厄事来君莫恨　倚门惆怅立斜阳
　　又曰　天生圣贤　抱道无位　周流四方
　　以道爲贵　文质彬彬　拔乎其萃
　　第七十三福流卦【三阳在上干天西北】三上一中得天之象象曰遭遇不泰今遇泰防非但一时防及累代顔曰三阳在上物莫能侵君明臣良小人退位可以致福庆也此卦初縦有忧后则有喜居家吉利事始从心禄位方得行人还病者安所求大吉
　　何曰事始有忧后自致福利见大人财物倍获官事散行师防音信文书至惟婚不利
　　陈曰人道既正天道阳明照临在下受天之福故曰云云
　　刘曰遭遇不泰先有忧也今与泰防卒获所求也此课上中俱阳而无违阻志同道合可致福庆得天之象凡事先悔后喜
　　诗曰　风波今已息　舟楫遇安流
　　自此功名遂　何须叹白头
　　第七十四晚就卦【阳列隂上艮山东北】三上二中有兆之象象曰担耒躬耕四月举趾黾勉趋时禾黍靡靡顔曰三阳居上列隂正中位得其理也以时播种而有多利四月正阳禾黍始茂田蚕吉利
　　何曰凡事吉利但少迟耳居家逺出求财大吉出师胜行人至卦象无尅四月以后宜用事
　　陈曰人道隂弱未能速成然三阳在上受天之福故曰云云
　　刘曰以隂从阳位正当也躬耕及时遂所望也此课三阳得位而隂从之顺而不违之象但无地位必勤力及时乃能有获
　　诗曰　前程有路休嫌迟　沙里淘金待别时淘尽泥沙金始出　两重名利两相宜
　　又曰　农者躬耕　在勤有成　播植以时
　　百谷丰登　既饱既醉　乐不可胜
　　第七十五事君卦【二阳相生干天西北】三上三中合徳之象象曰明君在上下无奸慝朝服济济无假黜陟顔曰上有明君下有贤臣故无奸慝而济济焉有伦序也此卦大吉宜得位禄之吉
　　何曰初忧后喜临官弥善囚人得出百事吉利印信文书官事得贵人力田蚕孳畜倍利军行大防但不利婚姻
　　陈曰天人纯阳君明臣良之象故曰云云
　　刘曰君明臣良无奸慝也朝服济济不宜多易也此课重阳居君臣之位无隂小人间已得其至善凡事皆吉宜守旧不宜更改惟占婚雨泽则不如意
　　诗曰　头角低昂坐出云　爪牙方就免艰辛从今再逐雷霆化　须化人间天上人
　　又曰　唐虞治世　君臣都俞　四岳逹聪
　　百揆允谟　三载黜陟　邪恶永除
　　第七十六必得卦【阳隂相应艮山东北】三上四中收利之象象曰韩卢逐兔飞鹰捕雉无徃不得其获足视顔曰三阳在上隂居其中内外相应顺序之象也走狗飞鹰无徃不获此卦尤宜田猎讨捕求官望事皆吉利
　　何曰官事散田蚕收印信文书速至军行大捷又曰志须初大终小失亦无害也
　　陈曰隂阳皆盛上下相应故曰云云
　　刘曰韩卢逐兔阳乗隂也其获如此大得禽也此卦大宜捕贼治产求官也
　　诗曰　一片荆山玉　须凭巧匠求
　　琢磨成大器　终得遇王侯
　　第七十七雪耻卦【隂蔽防阳震雷正东】四上一中负乗之象象曰担饷入田不见耕夫盗乌无状啄我干脯挽弓射之中其左羽
　　顔曰身位孤微重隂所蔽事与灾防故曰盗乌啄脯然阳之为体自防至着终当尅防以雪前耻
　　何曰因与人物故致私憾此卦有忧逺行行人未至有凶田蚕薄收所求不利婚不成官事未解终得贵人力救可免大祸
　　陈曰人道孤立羣隂在上易曰负且乗致寇至寇谓隂也然人道既正终当胜邪可以雪耻故曰云云
　　刘曰不见耕夫防荟翳也力小任重致寇害也射之中羽是亦克防也
　　此课重隂居上防阳在中顔防明曰身位孤防为隂所蔽事与灾防故曰盗乌啄脯然阳体自防至着终当克防以雪前耻也按此当有奸盗终必败获出师先败后胜也
　　诗曰　防头不见路行人　独坐幽未辨明山下水深舟未发　图谋进用卒难成
　　第七十八戒进卦【羣隂反位坤地西南】四上二中宜退之象象曰醉中鬬争刀杖并起主人惶怖自缚乃止顔曰处无位之地羣隂之下賔主失礼醉怒喧争主人自卑而后得止此卦多咎
　　何曰初有口舌顺以觧之终无忧也家中防隂人血光之事官事财物病患皆不利修禳则吉行人恐有争鬬凡事宜戒慎
　　陈曰二位皆隂主不胜客至有冦害而避之故曰云云
　　刘曰醉酒喧争小人之凶也主人自缚避其锋也防明曰处无位之地羣隂之下而无助援賔主失礼醉怒喧呼主人自卑而后得止多咎之象也承天曰初有口舌顺以觧之则无忧也
　　此课不宜行事但自保可也
　　诗曰　处裕当思虑　求谋在见几
　　尊前防暴客　谦退可无虞
　　第七十九戒逢卦【阳居隂下震雷正东】四上三中知止之象象曰前有寇盗后无行人安歩止徃可得保身顔曰三阳共居下无其位羣隂在上如寇贼之在前然三阳始盛安歩止徃彼不能害虽无吉庆仅可全身此卦逰行小吉又曰无此下位故曰后无行人
　　何曰初有口舌欲还乡也且宜暂停乃得免患百事小咎此卦不宜行只宜止凡事宜缓
　　陈曰隂邪在上主人刚强足以制之故曰云云刘曰羣隂在上前有寇也有上无下无人在后也知难而止可无咎也
　　诗曰　行去未能多阻隔　更防隂小暗中伤明香一炷宜禳谢　保防灾消身自康
　　第八十被绞卦【羣隂浸盛坤地西南】四上四中宜速之象
　　象曰悬急如绞救不能至鲁望髙子不足为比顔曰阳徳俱消羣隂浸盛叛乱之象若鲁闵公遇贼季子以僖适邾其年冬齐髙子来盟遂平鲁乱此卦行军先败而后喜
　　何曰口舌是非纷扰聒聒病者瘥迟行人未至军旅不胜家宅慎防奴婢官事先忧后得行事宜速则成不然必有鬼贼此卦凡事不宜迟也
　　陈曰上下羣隂祸变危急急宜救之故曰云云刘曰悬急如绞穷之极也救不能至祸已遂也以无下位故为髙悬之象
　　此课羣隂上行必至败乱而望救于他人困之甚也占者得之凡事凶
　　诗曰　隂极防危甚　生民已倒悬
　　若无救防力　未得保生全
　　第八十一敬慎卦【二阳在下干天西北】一中一下昭徳之象象曰昭徳塞违事在顺机贤人慎始君子防微顔曰虽无上位而卦有阳爻足以昭其盛徳塞彼非违又曰凡事宜顺机而动谦慎防微君子吉小人防
　　何曰凡事宜顺机而行则得志也左传臧哀伯昭徳塞违以临照百官此卦临官大吉
　　陈曰人道地道皆得一阳而未能盛然上无下援不可不谨戒自守故曰云云
　　刘曰昭徳塞违在顺时也慎终于始必防微也此课宜知机识时以行公正之事
　　诗曰　别有河沙路　休随女子逰
　　莫嗟多蹇滞　得意便风流
　　又曰　安居防危　渉险防攲　毋忽毋怠
　　慎始得宜
　　第八十二帝道卦【隂阳相通艮山东北】一中二下得至之象象曰天地同功隂阳相通事业广大从西至东行来去处难蹈其踪
　　顔曰天地开通草木方始未易从也宜积徳循仁渐而向荣大君圣人之象也所谋未测所求难应逺行未还
　　何曰志大难成不可量也
　　陈曰人道既正地道亦至隂阳相得天下平治之象故曰云云
　　刘曰天地同功隂阳得也事业广大进未极也难蹈其踪不可测也
　　此课立功立事大吉
　　诗曰　女子门前立　终然好事来
　　从今无险阻　享福莫疑猜
　　又曰　道大徳至　功不可量　君子进用
　　小人退藏
　　第八十三不定卦【众阳趋竞干天西北】一中三下狐疑之象象曰狐疑犹豫意中不定进不可希退宜从正顔曰上位无君众阳竞起未定之象内外无应故犹豫也昧理而行不如退而守正
　　何曰进退不定难得从心事背而不相应莫之所从故曰云云
　　刘曰狐疑犹豫莫适从也进不可希心憧憧也退宜从正无入于凶也
　　此课当无君位时而众阳在下无所定向故为狐疑犹豫有阳无隂内外无应故进不可希不如退而从正也占者守静则吉
　　诗曰　暗事出幽室　迷云鎻洞房
　　连枝人不见　独自一愁伤
　　又曰　岐多忘所向　天濶地无踪
　　进止君须慎　安身独守穷
　　第八十四邪佞卦【羣隂尅阳艮山东北】一中四下积徳之象象曰违天背君不顺伦理放恣邪佞人皆切齿顔曰上无天位中又孤弱羣隂擅命故有违天悖理邪佞之徒恶直残正害及善人临官弥凶讼失理
　　何曰身极放恣人必责之故曰切齿言怨根深也此卦隂谋相尅官灾挠括大凶病者宜祈福行军不捷行人未还宜修正循旧可也
　　陈曰人道孤立羣邪并起隂谋罔上故曰云云刘曰孤阳羣隂邪危正也小人放恣莫能御也此课上无天位中又寡弱而羣隂下比恣意而行违天背君之象凡占无所不凶也
　　诗曰　望断行人事渐虚　相逢陌上却成踈当年许就平生计　等到如今不见渠
　　又曰　奸邪蔽上　祸及良善　背道逆理
　　下民怨望　小人得志　君子道藏
　　第八十五慎悔卦【隂阳错位震雷正东】二中一下颠错之象象曰上下反错事皆失宜东西乖异不相近随顔曰必有攸徃事不从心隂阳错位故也所求无益爲事不谐
　　何曰隂居中位内隂主事所图宜向隂方贵人和恊用事又曰求官未遂求财多破贵人难见官事未决病者未安行人未至婚未合行军不胜事宜守旧或千里外吉
　　陈曰隂反居上阳反居下颠倒乖错故曰云云刘曰上下反错柔尚刚也东西乖异失所望也此课上无天位而隂阳又颠倒于下诸事反逆凶占者慎之
　　诗曰　天事转乖危　人心亦自欺
　　察言防不义　进退慎其爲
　　第八十六宜初卦【纯隂缺阳坤地西南】二中二下防后之象象曰深思逺念居安虑危今虽无患终必倾亏常行正道慎勿诈欺
　　顔曰纯隂无阳不能保其终吉故必见危殆也此卦初虽偷安后必见咎
　　何曰凡事宜深思逺虑今虽平善后终不利又曰和私谨慎官事求有力人可觧病者不落空亡行人未还余不利
　　陈曰上下纯柔未至于极故曰云云
　　刘曰深思逺虑柔懦而安处也终必倾亏上无主也常行正道则不失所也
　　此课二隂相比于下而上无主茍安目下而终不能自立占者守正可以保已若有妄动必至危败诗曰　莫言小事只如闲　却恐因循事转难不戒履霜驯至覆　坚氷恐失致伤残
　　第八十七福防卦【二隂助阳震雷正东】二中三下敬慎之象象曰祈禳不祥敬慎宜遵今虽隠约福禄自臻顔曰此卦变其隂而成阳位足以禳去不祥终致福禄也凡事皆须小忧而后大吉
　　何曰福禄须来但不速其事从心又曰公事福有声后无竞患病初轻后重宜修禳吉行人军旅营求并初不利
　　陈曰人道虽隂地道阳盛福禄之防也故曰福防敬慎大凡隂柔之人不能持守故多有谨慎之戒
　　刘曰祈禳不祥阳下隂也福禄自臻终获其心也此课隂阳虽失位而三阳刚盛不能胜故爲祈禳不祥之象始虽有吝终获大吉其势自然不待求也占事皆吉
　　诗曰　鹏鹗当秋势转雄　乗风奋翼至蟾宫荣华若问时来事　先后声名逹九重
　　第八十八隂贼卦【隂盛于阳坤地西南】二中四下后凶之象象曰隂贼逆谋不利后代今虽适意后亦不泰顔曰变阳得隂隂贼之象也隂贼谋害后嗣将微故曰不利后代此卦凡事及经营初获吉后有害
　　何曰羣隂用事故多隂贼谋害人凡谋未遂纵今如意终亦不吉又曰阳变为隂羣小隂谋之兆
　　陈曰人道既隂徒众又盛逆谋隂暗故曰云云刘曰隂贼谋逆小人得时也
　　此课防明曰阳变得隂隂之象也谋事初吉后凶
　　诗曰　一枝花欲发　却值雨和风
　　云散多青黒　愁消福禄空
　　又曰　隂险亏福　势不可久
　　祸起一身　更贻于后
　　第八十九福利卦【二阳主事干天西北】三中一下元亨之象象曰出门逢福与善相得明珠夜照使我不惑顔曰阳徳方亨又与福防凡事皆吉所作皆通何曰既与福防又爲明珠所照事无不吉所作皆遂狱讼无害也
　　陈曰人道刚正地道又实福禄兼修故曰云云刘曰出门福禄得其与也明珠夜照虽幽不瞽也此课阳其数而不失序三之刚明足以照烛幽暗可谓与善相得者矣占者凡事大吉
　　诗曰　运逹功名至　皇恩忽到家
　　几年桃李树　春发满园花
　　第九十福祥卦【隂阳各安艮山东北】三中二下安泰之象
　　象曰天消地息贤人安职行藏吉昌有利无极顔曰天地消息阳隂各安君子静而自得此卦凡事归本大吉利
　　何曰所求不可速万事自从心求财望事并吉狱讼有人力救之病得良医行师胜吉祥之兆
　　陈曰人道强盛地道纯美隂阳相得故曰云云刘曰贤人安职位正当也行藏昌吉自得无虞也此课防明曰隂阳各安其位君子静而自得凡事归本大吉利何曰所求不可速则万事从心吉诗曰　貔貅寳马自骈阗　惊起湖山白昼眠千里悠然无阻碍　碧波芳草正连天
　　第九十一攸叙卦【二阳纯刚干天西北】三中三下保寕之象象曰鳯凰衔珠来集庭隅福为我至祸为我除顔曰上当盛位之世独能以纯刚御之吉祥兆也祸消福至鳯者五灵之美珠者寳玩之物所求大吉并无刑尅
　　何曰福禄方至则物倍称大吉利之兆也
　　陈曰上下盛阳无有隂尅百福自然故曰云云刘曰鳯凰集庭贤徳辉也福至祸除众善归也此课防明曰当天位未定之际而能以纯刚御之大吉之象也占者无所不利惟求雨则违所欲矣诗曰　瑞物庆骈臻　光华五色新
　　天恩今日至　福禄在斯人
　　第九十二否倾卦【三阳伏隂艮山东北】三中四下任贤之象象曰君子亢衡小人低躯明君治世分别紫朱顔曰处重地之安得三阳之照易曰小人勿用之时求官大吉万事各得其理
　　何曰明君在上君子得用所愿从心小人低伏理宜然也
　　陈曰盛阳在上盛隂在下隂阳相应君子小人各得其分故曰云云
　　刘曰君子得位小人服也分别朱紫各安职也此课隂阳各安其位刚明上照而柔隂下从占事得理君子小人皆吉
　　诗曰　枯木春将近　山川秀气盈
　　门前双喜鹊　噪报利名成
　　第九十三未形卦【独阳升隂震雷正东】四中一下龙升之象象曰潜龙将升云上起天下防福先否后喜顔曰初虽不嘉后乃大喜一阳在下易初九潜龙勿用用体如龙将升而云从之共飞虗空以御天下君臣相得之兆
　　何曰初否后泰诸事皆吉
　　陈曰盛隂在上一阳在下懐升进之志有云龙上下之象故曰云云言未显于世也
　　刘曰潜龙得云以上天也先否后喜徃无前也此课上无天位一阳在下四隂接之故为潜龙得云之象福头艰难后乃得济大吉之课也
　　诗曰　缺月复重圆　花枝色更鲜
　　桃源归去路　一日遇神仙
　　第九十四荡覆卦【纯隂无应坤地西南】四中二下除灾之象象曰天龙暴怒雷公击皷兴云致雨流潦下土顔曰以纯隂而居无应之地不能消灾却患故曰雷霆横击小潦为灾此卦百事悔吝行人婚市贾并不吉也
　　何曰雨流荡涤凡事悔吝不宜之卦也
　　陈曰下有二隂升髙为中四隂蔽极飘荡反覆之象故曰云云
　　刘曰天龙暴怒隂下兴也流潦下土物莫能胜也此课防明曰以纯隂居无应之地故不能消灾却患而致灾咎占得皆凶惟求雨吉
　　诗曰　酌斟樽中酒　徘徊槛外花
　　一塲懽宴地　不觉夕阳斜
　　又曰　日暝暝兮　水横流兮　稼穑害兮
　　鱼遨逰兮　阳曷济兮　徳不修兮
　　第九十五避世卦【以隂凌阳震雷正东】四中三下逺遁之象象曰小人得志君子失道去我室庐入彼泽草顔曰以阳明之徳退居卑下而隂暗之徒反居中位贤良屈志之象故弃其栋宇逺栖草泽幽居飬志以待其时此卦宜退不宜进
　　何曰为隂所凌失其正位又曰病者主有隂人救疗行人在路凡事平平
　　陈曰羣隂在上小人得志三阳本全反居于下君子在野之象此卦与四中一下异者一阳尚可进三阳已极而不可进也故取象不同而云云
　　刘曰小人得志隂乗阳也入彼泽草位不当也此课隂阳失位凡事退吉进凶
　　诗曰　福善向门来　身中且滞灾
　　人前防暗事　第一恐伤财
　　又曰　鸾驾离丹陛　燕雀抟青霄
　　奸臣尤窃位　贤士利伏逃
　　第九十六鬼动卦【二隂尅战坤地西南】四中四下用术之象象曰两鬼共居常苦饥虚欲入我戸畏此灵符顔曰积隂之时鬼将为害祭祀无主故曰饥虚鬼不敢入犹畏神符此卦宜书符以除邪鬼祭祀得吉
　　何曰福去祸来宜修功徳作善除邪病者书符诵咒治之方瘥田蠺薄收皆不称意平常之卦土地祖先不安事多鬼贼病多燥闷惊忧出外避之吉
　　陈曰二位隂极不能有为居家上下宜用正法治之故曰云云此与二中二下异者少隂纯美老隂则极而无用也
　　刘曰两鬼共居积隂慝也畏此灵符穷无适也此课两隂居下而无上位无宗庙祭祀之主是谓无依之鬼天位虽虚而髙明在上鬼不能徃犹有灵符禁之不得入门戸也占事大困病者宜书符祭礼治之
　　诗曰　暗地重隂鬼　将贻疾病忧
　　纵然符可御　也自被惊愁
　　第九十七微损卦【二阳相隔干天西北】一上一下求安之象象曰登树采桑堕地仆僵东隣有药走徃问方因遇良医得不损伤
　　顔曰所向取物因此得病更徃前处谢之得吉何曰隂失其位阳爻无应升髙堕地之象求方东隣获免损伤盖东者阳之始病者徃东谢之占求财市贾迁移失脱向东求用财吉行人未还官事难解
　　陈曰上下孤单中位又虚在上者有颠坠之象然就下则可安盖地道以有阳气为安也故曰云云
　　刘曰登木仆地身髙而危也问方得药终不亏也此课防明曰隂失其位阳爻无应升髙堕地之象然上下皆阳而无隂虽灾不重东者阳之始也故求方于东隣而得医也病者因所取而得更徃前处谢之吉
　　诗曰　欲履平途反遇难　若求名利不如闲忧中喜遇良医手　留得残生在世间
　　第九十八粗谐卦【隂阳得位艮山东北】一上二下终泰之象象曰如新娶妇居家未谐黾勉自力嗣姓方续顔曰二隂一阳其道交昌虽无中爻隂阳得位内外相应如人新婚合凡事相应即可自力干干夕惕若厉无咎病者及官事无苦
　　何曰婚无始有终市贾有利官事难成此卦百事吉
　　陈曰隂阳本相应但中虚故情有隔而初未合久则安矣故曰云云
　　刘曰娶妇未熟情未洽也黾勉自力成家业也此课阳上隂下各得其位而不相侵如娶妇然情虽相通而未洽浃也然而中位无阻虽逺终近故黾勉自力卒能谐合占事称意但须用力共事久以和觧
　　诗曰　谁家女子把戈矛　利禄终知向此求至得彻头终快活　不妨懽乐且优逰
　　第九十九不耕卦【二阳相隔干天西北】一上三下中虚之象象曰土急石坚仰头诉天耒耜不举禾稼缺然顔曰内外皆阳中无人气润泽不通耕耨俱废故仰首诉天以望雨也
　　何曰凡事要当求之则遂若不求则无成不耕则饥不雨则旱凡事如常田蚕亦尔官事屈求救未应病沉重可医行人在外未至
　　陈曰地道阳极上无隂应如不耕之田又如逢旱之田故曰云云
　　刘曰土急石坚刚而不和也仰头诉天无如之何也此课三阳居地位而无应一阳在上而中位无人隔絶不能生物占事皆虚劳而无成也
　　诗曰　有约还如梦　无縁事不成
　　故人应未遇　千里月空明
　　第一百鬼灾卦【隂阳相隔艮山东北】一上四下虚耗之象
　　象曰家有恶鬼两相隅坐伺过失断水絶火天神地只专察人过
　　顔曰隂阳亢隔不相制御人位又旷无为家主故使厉鬼实繁也此卦百事不吉卜宅占病凶
　　何曰诸事宜谨动輙有灾宜修福禳祸兼慎水火官事不吉行人未还
　　陈曰中位无人羣隂在下鬼气盈满之象也一阳不能制之故曰云云
　　刘曰家有恶鬼积隂气也一阳孤絶无中位也水火断絶人道瘁也
　　此课防明曰隂阳亢隔不相制御人位又旷无为家主故使厉鬼实繁百事不吉占宅及病尤凶诗曰　空宅久埋尘　迁居每致迍
　　只縁人命蹇　隂祸自纒身
　　第一百零一空亡卦【隂阳反覆震雷正东】二上一下觖望之象象曰入水伐木登山捕鱼费工失力手空口虚顔曰人位既缺天地反覆立功造事皆不成遂故曰入水伐木登山捕鱼终不可获也此卦婚姻大凶病者难救隂阳颠倒故也
　　何曰行人不来病者重婚不合官事难觧求财求官俱不得此卦大不利
　　陈曰人道已空上下隂阳相反无一可取者故曰云云
　　刘曰入水伐木违道行也手空口虚无以为生也此课隂阳反覆而无人位有登山捕鱼入水伐木之象言其必不可得诸事皆凶
　　诗曰　寳月盈时缺　长河浊且清
　　纵然无咎害　也恐若虚惊
　　第一百零二不谐卦【二隂不合坤地西南】二上二下不成之象象曰两女无夫鬬争各居出入异路分别室庐顔曰内外俱隂志不相合犹二女无夫理致鬬争居宅弥凶婚不合此卦百事不吉二隂无主故也故曰二女同居其志不得此卦大凶
　　何曰如有分别之意状如移住而不尽移也官事难脱病者瘥迟行人未还行军求财不利凡事必见分张
　　陈曰中位无人上下两隂不相应若两女同居形同志异故曰云云
　　刘曰上下二隂有女无夫也出入异路室中虚也此课上下俱隂而中无主故取两女无夫志不相合而分别居室之象也凡占百事皆凶
　　诗曰　彩云飞散水东流　寂寞黄昏事可愁纵使眼前无一事　也须烦闷到中秋
　　第一百零三习坎卦【孤阳失位震雷正东】二上三下虚劳之象象曰二人相随欲行避危逢难落井筋力无施顔曰欲避隂害致失其位若逢难入井手足空存筋力靡施百事不成营求多不称意逺行最凶
　　何曰欲有所为无处施力所求不得所作不成占病弥凶求医反见増剧行人有灾大凶之象
　　陈曰二隂在上已虚中位三阳在下如在井底无所施为故曰云云
　　刘曰欲行避危心相疑也逢难以落亦可悲也此课少隂在上刚阳居下志不相得故始相疑而卒俱陷
　　诗曰　门户自多煎　隂功好向前
　　交加文字上　花发火中莲
　　又曰　事已防微　反遭其危　如行入井
　　如对发机　祸不可觧　福不可祈
　　第一百零四来革卦【隂气弥盛坤地西南】二上四下隂耗之象象曰霜雪霏霏沾我裳衣北风吹我不得旋归顔曰隂气弥盛内外无主风霜漂泊归路然此卦多咎行人弥凶求官买卖多不称遂
　　何曰凡事皆不遂心有口舌谗谤切宜慎之更防破财居官闲退脱灾百事加慎
　　陈曰上下俱隂中位无人小人纵横君子无容身之地故曰云云
　　刘曰来革恶人名即恶来革也霜雪霏霏隂气进也不得旋归无家室也
　　此课凡事占之皆不吉也逺行大不宜也
　　诗曰　乐极悲生处　黄金昨夜空
　　已忘身后计　归路不亨通
　　第一百零五无功卦【孤阳失助干天西北】三上一下劳力之象象曰东行采药乃上泰山不得芝草但见芳兰初非济用空手而还
　　顔曰内外重阳不相应也重刚在上兵之象中位不完难以立功采药得兰虚美之象凡事皆有名无实闻喜不喜闻忧不忧
　　何曰行事不吉所求不遂兰非器用空手而还百事无成
　　陈曰三阳在上亢极而无用一阳在下孤弱而无应中位又虚果何为哉故曰云云
　　刘曰采药得兰美无实也空手而还亦何益也此课三阳在上山岳之象内外俱阳而中位无有应者故有虚美而无实效磨功费力不可有为顔曰此课闻忧不忧闻喜不喜
　　诗曰　见説洛阳花　人心岂不夸
　　出时良有望　归到已黄家
　　第一百零六雨灾卦【隂阳相薄艮山东北】三上二下难处之象象曰连降滛雨洪水防天人民巢居无有火烟顔曰内外虽正中位则空隂阳相薄故致雨也此卦多咎居宅弥凶田蚕少收
　　何曰凶乱之兆百事不宜眷属不睦隂小不利求财难遂行人未还行军未利大宜守旧
　　陈曰阳极隂生中无人位隂气渐盛故曰云云刘曰雨水滔天长于下也巢居无烟亢于上也此课三阳亢于上而少隂长于下中无主者故随其所欲而降为雨水阳栖于上无以为家巢居无火之象也占者大凶
　　诗曰　处处生荆棘　鸾凰不可栖
　　意穷心力拙　那饱稲粱肥
　　第一百零七旱灾卦【亢阳失隂干天西北】三上三下空竭之象象曰炎暑为患天地燋然上天请龙入地求泉惶惶恐惧人皆不安
　　顔曰天地俱阳亢极之象请龙求泉竟无所感此卦大凶田蚕无利或逺千里吉
　　何曰旱炎为灾由上无惠泽下结民怨百事不成婚起造求财并不利
　　陈曰上下皆亢阳而无隂以应之中位又空旱之象也故曰云云
　　刘曰天地俱阳旱火炽也惶恐不安失其位也此课上下俱阳而无人位独阳不生故为灾旱占事百无所成
　　诗曰　欲进前程退后难　几回懽喜几盘桓漫如东海捞明月　费尽精神只等闲
　　第一百零八逺袭卦【隂阳隔位艮山东北】三上四下逃散之象象曰追捕寇亡乃至乐浪收我寳玉牵我牛羊注乐浪在海东也
　　顔曰天地相应隂阳有位故以逺赴海表明扬征伐但中位无主寳玉牛羊未免为贼所取此卦小吉凡征伐有尅
　　何曰或取人物以致不利急觧谢不为凶或取失中物是不应取之非吉也行人损财方回凡事破财吉
　　陈曰下有羣隂盗贼之象三阳方盛能命将近讨破其隂党故曰云云
　　刘曰追捕寇亡徃成伐也乃至乐浪劳逺出也牵我牛羊得故物也
　　此课隂阳有位而相应然无中位故为被寇有所亡失之象必勤逺伐而后得之占者劳力而后有成用兵先难而后济
　　诗曰　【缺】平两尾事难全　名利须防两不圆遇得木人方有气　或逢水土亦相便
　　又曰　从心无厌难　谁知不两全
　　杀身须有恨　亦自损三千
　　第一百零九盗窃卦【隂伏阳孤震雷正东】四上一下牵系之象象曰盗人珍寳欲为己有人纠其奸鬼缚其肘顔曰隂据天位阳反在下犹小人乘君子之噐鬼交罚也
　　何曰病者由取他人之物致有今祸当急求觧之兼慎口舌此卦凶宜向东求僧尼道士有力女人医之方瘥行人开年方回失物可寻
　　陈曰四在上盗贼得志也一在下欲盗之寳也然一阳在地地势尚安可以追盗而安民故曰云云
　　刘曰盗人珍寳亦可丑也人纠鬼缚莫能有也此卦以至隂居天位非所当居而居之盗也阳虽孤弱非我所能奄而有也故人鬼交罚而不能逃也占事皆凶惟捕盗则必获
　　诗曰　不必劳形役　须防失盗时
　　若求终不悔　反至自身危
　　第一百零十失律卦【隂窃阳位坤地西南】四上二下反咎之象象曰违道逆理隂阳相伤皇天不佑反受其殃顔曰隂窃阳位故曰违逆凡事逆理则凶顺理则吉何曰占病难治官事不散有人谗谤鬬讼有伤军行失律行人未还市贾不利百事平平
　　陈曰二在下地道本正四在上则逆于天必至于败失隂阳之纪律也故曰云云
　　刘曰违道逆理位不当也隂阳相伤不久长也此课以至隂居上位违道也而中位无人下位非应虽一时窃据而有殃祸也占事皆凶
　　诗曰　旅巢倾覆祸成深　慎事当防讼狱侵若欲出行千里外　须忧家里咎来临
　　第一百十一奸党卦【隂进阳退震雷正东】四上三下抑贤之象象曰进枉退直不得其职贤人伏藏君子难息顔曰隂进阳退故曰失职贤人君子不得任用故伏藏难息语曰举直错枉则民服举枉错直则民不服
　　何曰百事不遂宜退身守正上言不从则随时为吉也君子凶小人吉
　　陈曰隂阳皆以盛极而反背君子在野小人在位之象故曰云云
　　刘曰进枉退直理倒置也小人得时君子避也此课羣隂窃据而阳处于下逺不相亲故为进枉退直贤人伏藏之象
　　诗曰　顺范无一禽　诡遇终多获
　　黄钟埋草莽　瓦釡声曵戛
　　第一百十二口舌卦【二隂相尅坤地西南】四上四下无吉之象象曰东家娶妇西隣防客缚猪啾啾打狗咋咋戒慎祸患将成灾厄
　　顔曰事起于防集其防中勿预之吉或有娶妇之礼则吉取合同好故也又曰内外相敌东家须有娶妇之礼西隣尚能防客两家烹猪扛狗用相夸竞徒党计较并有小吉然多不足也
　　何曰此卦鬬争及官事婚姻并输物乃先乘骑恐有灾官事纷纭行人未还居家谨慎防虞火烛病者宜脩福
　　陈曰羣隂布于上下而无应小人各行其志而不合惟见是非蜂起乱散将至故曰云云
　　刘曰娶妇防客内外敌也竞而不譲必有厄也此课上下俱至隂其体相敌彼娶妇而此防客竞为懽宴自恣而无禁也小人之情乐极必滛而忧来矣故能戒谨则可免祸不然必有鬬争横逆之事占者慎之
　　诗曰　口舌向门来　终身且慎灾
　　家中防暗箭　惊恐又伤财
　　第一百十三未明卦【孤阳失助干天西北】一上无光之象
　　象曰元气初生万物未形光明未融出入防防始欲建立百事不成
　　顔曰一者万物之初也阳气初生未能光明肇于一爻以求众象凡事迟留未得称遂宜待时动
　　何曰作事不成病者渐瘥万事皆平所求未成仕进求财并未得行人留滞开年方回
　　陈曰元气初分微阳始生得一以清隂浊未平故曰云云
　　刘曰元气初生未有与也出入防防不可覩也此课求事不成凡事平平又曰一木之火一人莫兴一卒之勇卒然难平建始造功惟众可成
　　诗曰　凭心倚望非良防　半似成真半似无想望不成无望得　有心反作木求鱼
　　第一百十四迁流卦【防隂反位坤地西南】二上未防之象
　　象曰自天立象气尚浮防未能审定东西迁流多不遂意漫漫悠悠
　　顔曰自一至二涉数方滋然基迹始兴人道未立故使迁流未定悠悠漫漫之象多不遂意
　　何曰人事未遂不成之兆也
　　陈曰二者隂气之福而在天位若浮云之不定故曰云云
　　刘曰自天立象其道微也东迁西流未成基也此课人事未定作事未成
　　诗曰　干禄诚非利　营求亦有方
　　纵然得亨快　见虎也须防
　　又曰　独隂无助　地旷田虚
　　人事未定　不得安居
　　第一百十五未寕卦【三阳独立干天西北】三上欠安之象
　　象曰天地立形人乃化生随气上下不能自寕顔曰君臣混杂未有定所任其去留无能相制此卦须大咎凡事皆难谐
　　何曰凡事必有困厄未能从心官事有疑病者瘥陈曰三阳本为人道之始乃居天位是有其象而无其位也故曰云云
　　刘曰天地立形生物初也随气上下未定居也此课有所疑尚未为强盛
　　诗曰　惊虚损失两重灾　谨宻行藏虑暗来虎尾蛇头争脱得　此身要泰必亏财
　　又曰　二仪立象　三阳不空
　　吉凶未辨　焉有所从
　　第一百十六死象卦【重隂反位坤地西南】四上凶非之象
　　象曰人生有死鬼气乃兴四时代谢寒暑相承沉蔽不显其体隂凝
　　顔曰上有重隂中无阳位此为死象夫死者与造化隔絶隂阳乖殊四者易变病者益忧其体幽微隂者鬼之象
　　何曰暮年将老众鬼复来四气不调凶之兆也陈曰四体极隂乃居天位此乃四时死絶之象也故曰云云
　　诗曰　燕雀动帘幙　惊回梦已违
　　幽弗管事　也惹是和非
　　又曰　病入膏肓气将絶　魄散魂离脉共歇百年何计等闲抛　纵有卢医不能活
　　第十七发阳卦【孤阳无主干天西北】一中生意之象
　　象曰天光覆下日月发明万事营为有足皆行顔曰一阳发生故曰天光人物所生日月此卦宜自筹量不可信他人
　　何曰一阳发生万物自合得地上下无实未可轻举凡事须有实心得托用事吉求财多利求谋必遂官事无害病者自安行人久后方回行军大胜
　　陈曰一为天阳而居人位若人之受天之明命以生也故曰云云
　　刘曰天光覆下人道亨也有足皆行无幽不明也此课一阳居中日月光明之象人物之所资以生求事可望而迟
　　诗曰　攸徃有南征　青天日月明
　　寒除灾已散　名逹利还生
　　第一百十八嵗登卦【孤隂失助坤地西南】二中迟吉之象
　　象曰天地开通万物皆灵事方决定嵗终大丰顔曰此卦亦由上卦天地播植之功大致丰盈此卦小吉谋事通泰断无阻碍
　　何曰凡事迟吉不宜速得宜自持正百事皆然失脱可获
　　陈曰二爲地隂乃居人位若人受地之柔顺以生也且享地利之美故曰云云二能合于阳也
　　刘曰人道将泰此卦自一至二生物渐多之象求事以渐可也
　　诗曰　自从持守定　功在众人先
　　别有非常喜　随龙到九天
　　又曰　覆载功虽大　犹资雨露先
　　待时将有获　庆乐丰年
　　第一百十九人事卦【盛阳处中干天西北】三中大快之象
　　象曰人事方起吉无不利居者得福行者必至顔曰三阳居中人道始兴虽无应援终至大吉何曰凡事所求皆得通逹行者必至依期而还求官见贵谋事皆遂患者必交节而病退
　　陈曰三为阳盛而居中位人道之盛也人生于寅亦三阳交泰之时故曰云云
　　刘曰人事方起阳正中也吉无不利大有终也此课三阳出地建寅之月人事方起之时天地交泰吉无不利也
　　诗曰　居家多有庆　富贵得平安
　　万事从心起　都来好处防
　　第一百二十保身卦【积隂居中坤地西南】四中小安之象
　　象曰鬼气未盛厉毒未形保慎性命门戸安寕顔日中位人象故曰鬼气未盛然处隂弱又无交接可谨保身退宻行正修徳不可为鬼厉所侵有为必败不能吉也
　　何曰宜保身安静大体不吉鬼气颇重不宜占病也官事初有谗害后清脱行人至军师胜
　　陈曰四为隂极而居人位若非老死必有鬼厉惟宜自保故曰云云
　　刘曰鬼厉未盛无相与也保慎性命宜处也
　　此课防明曰中位人象故曰鬼气未盛盖隂处阳位而无所据凭也占者谨身退宻以保身则无咎也诗曰　花逢春雨难留艶　水逐东流怎复波若把利名前路去　却妨闲事暗忧多
　　又曰　花开春又去　蝶至又花残
　　惟有青青栢　终能耐岁寒
　　第一百二十一化育卦【孤阳不明干天西北】一下生炁之象象曰明明上天照临下土化育羣生开发门戸事皆豁然更相瞻睹
　　顔曰地徳配天必有光泽下润羣萌以至长大者也何曰凡事从心而少稽缓此卦无咎占产大吉主生男仕进求财望事有印信文书市贾见贵并吉官事告内臣隂人僧道吉病者不宜居险处宜处室中行人事阻未回出师胜
　　陈曰一为天阳下为地势阳气出地万物化生邵子诗云一阳初动处万物未生时独隂不生独阳不成故阳气在地则地利美丰诸卦多取此义故曰云云
　　刘曰上天照临以发生也更相瞻睹物莫不荣也此课阳来居于地位是为上天照临之象占事始违而末大无咎也
　　诗曰　已到平安地　江山万里程
　　緑杨芳草路　风快马蹄轻
　　第一百二十二地利卦【隂居阳下坤地西南】二下安厚之象象曰本立事定人物齐正饮食清甘各得性命顔曰天一地二故曰本也本既立矣人物因之各正性命凡事小吉
　　何曰人事既定立本为紧各保性命小吉求官见贵并吉行人及秋乃回
　　陈曰二为隂气纯美之体居下位为地道之正有安静和平之象故曰云云
　　刘曰本立事定地道成也饮清食甘各保性命也此课求事有始终大吉
　　诗曰　杏艳梅香秀气盈　一番花发一畨新江南若遇人双口　变化方知在主人
　　第一百二十三建侯卦【三阳助下干天西北】三下功业之象象曰事兴功起英雄基址圣贤救世法令得理顔曰三阳处于下位兴功立事之象创造基址非英雄无以克成故能明法救世百事皆成理讼亦吉
　　何曰凡事有人言助其断割也谋事进身求财官事得理行人至印信文书同至病者瘥出师胜百事变动吉
　　陈曰三为盛阳而居地位有羣贤开国之象地道之盛也故曰云云
　　刘曰事兴功起阳道立也圣贤救世进以成业也此课三阳在地位建基立业刚健足以有为而无阻挠之占者大宜有为百事俱吉
　　诗曰　经渉波涛一叶舟　如今方得到滩头几年心事才成就　屈指从前多阻愁
　　第一百二十四送终卦【正隂独权坤地西南】四下全隂之象象曰养生送死祭祀洁丰孝子防杖衣服粗凶顔曰此卦隂数万物之极夫受气于天生而为人死而归土故曰养生送死又以时祭祀孝子之事亲终矣
　　何曰此卦孝子必当至孝恐有丧也不然亦有外孝病者凶凡事不吉
　　陈曰四为极隂伏居下位有死者入土之象故曰云云隂极而不可他为矣
　　刘曰养生送死人道尽矣体魄归地就泯也此课困极之象占事无所不凶
　　诗曰　隂人口舌主忧惊　孝子临门动哭声运退黄金犹失色　双眉不展事无成
　　纯隂镘卦
　　象曰隂镘无兆状未形动进而有悔退保其真顔曰十二棋皆覆无文字隂镘之卦夫自有形而归无形天地隂阳之理极矣是以灵棋起于一爻而终于无象体既无爻成卦故不在一百二十四卦之内此卦未可兴作百事退保幽真以消大咎病者不死淹留迟滞方安行者凶不利所求
　　何曰宜居家守制百事宜止官事无罪则止已有事即难觧战阵不利所求不得
　　陈曰三才不分隂阳不辨此混沌未判之象无字可寻无义可决故曰云云
　　刘曰太极未分杳也隂阳防合莫覩其形也退处静黙以保其真也
　　此课吉凶未分不可作为静黙自守则吉无咎占者得之闻忧不忧守恒无得失之卦也
　　诗曰　逢时多难战兢兢　戒谨当如履薄氷要识前程危与险　不笼风里一枝灯










　　灵棋经卷下
　　灵棋经后序
　　昔者圣人作易以前民用灵棋象易而作者也易道奥而难知故作灵棋以象之灵棋之象虽不足以尽易之蕴然非精于易者又焉能爲灵棋之辞也哉灵棋之式以三为经四爲纬以上三爲天中为人下为地上为君中为臣下为民四以一为少阳三为太阳二为少隂四为老隂少阳与少隂为耦而太阳与老隂为敌得耦而悦得敌而争其常也或失其道而耦反为仇或得其行而敌反为用其变也阳多则道同而相助隂多则志异而相乖君子小人之分也隂阳迭用体有不同而名随之异变之道也易之取象曰车曰马曰桷曰天曰鬼曰狐之推而逹之天下之物莫不包也曰马矣而以爲龙曰水矣而以爲雨变易之义也非通天下之至赜者不识也故曰灵棋象易而作也非精于易者不能也余每喜其占之騐而病解者不能尽作者之防故为申其意而为之言若夫以为黄石公之授张子房之传则史氏无其文不敢从而傅防之也辛丑岁夏月甲子括苍刘基书
　　右灵棋一经不知起自何人説者谓象易而作理或然也若必求其人则凿矣余辛【缺】领乡书上京师始得之鄕先逹杨文定之门而辛未登进士入仕途凡破疑决事占之每騐至甲申廵抚四川乙酉丙戌讨贼平蛮占之尤騐今丁亥春正月七日乃一岁之首灵棋当祭之日余以四川汉夷甫定而一歳之变态莫测祭而占之得歳富月昌之卦是日太监阎公亦得是卦余与公同奉上命廵镇一方占意忧勤固无彼此而何棋之布亦不少殊信乎有神以主之而灵异之大昭若是也但世传已逺鲁则鱼亥则豕观者病之余近得陈庐山之本参互考订而寿诸梓使占者益有所騐云成化三年夏五月朔旦南郡汪诰防
　　余龆年时每有稽疑尝以此课为騐休咎吉凶及考歴代先贤专用此课行兵制胜为国安民建功立业无不应者正徳二年不幸遭先君武定公丧孤苦驱驰人所不堪勉强防事至三年春以袭爵重事为防卜之得一课诗曰已过危桥百事安何须过虑有艰难蛟龙得意兴云雨一上青霄便不凡遂袭爵于夏四年屡防圣恩四擢至三千营提督寕夏叛平加太保予先因失伉俪既聘之后五年又丁母夫人忧以服制不果娶年终又两广缺员左转征蛮行间诸亲友以逺行劝勉就娶偕行予以祖母太夫人年髙及服制之重弗敢遵言论纷纭不已亦以卜之得一课诗曰暗事出幽室迷云鎻洞房连枝人不见独自一愁伤此自然论定矣予行之期遂托诸至亲迎吾配以归于室于是奉养之托有所借焉予径奉命而行不期是年八月不幸祖母亦卒于京荷防圣恩赐祭塟斋粮麻布典礼优隆感恩无极不肖处此逺方人子之情激切哀痛何可云喻然而此课卜之于前应之于后及其地方每有警报屡占屡应騐如影响诚可敬哉若人端庄整肃诚意恪恭占之无不克应因阅旧板模糊用新诸梓以广其传云正徳十年夏六月初九日甲子太保武定侯鳯阳郭勋书














