　　钦定四库全书　　　　　子部七
　　发微论　　　　　　　　术数类三【相宅相墓之属】提要
　　【臣】等谨按发微论一卷宋蔡元定撰元定字季通建阳人游于朱子之门庆元中伪学禁起坐党籍窜道州卒于谪所后韩侂胄败追赠廸功郎赐諡文节事迹具宋史儒林元定之学旁渉术数而尤究心于地理是篇即其相地之书大防主于地道一刚一柔以明动静观聚散审向背观雌雄辨强弱分顺逆识生死察微着究分合别浮沉定浅深正饶减详趋避知裁成凡十有四例逓为推阐而以原感应一篇明福善祸之理终焉葢术家惟论其数元定则推究以儒理故其説能不悖于道如云水本动欲其静山本静欲其动聚散言乎其大势向背言乎其性情知山川之大势黙定于数里之外而后能推顺逆于咫尺微茫之间善观者以有形察无形不善观者以无形蔽有形皆能抉摘精奥非方技之士支离诞漫之比也地理大全亦载此书题曰蔡牧堂撰考元定父发自号牧堂老人则其书当出自发手或后人误属之元定亦未可知然勘核诸本题元定者为多今故以元定之名著于録焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　发微论　　　　　　　　宋　蔡元定　撰刚柔篇
　　易曰立天之道曰隂与阳邵氏曰立地之道刚柔尽之矣故地理之要莫尚于刚柔刚柔者言乎其体质也天地之初固若漾沙之势未有山川之可言也既而风气相摩水土相荡则刚者屹而独存柔者淘而渐去于是乎山川形焉山体刚而用柔故髙耸而凝定水体柔而用刚故卑下而流行此又刚中有柔柔中有刚也邵氏以水为太柔火为太刚土为少柔石为少刚所谓地之四象也水则人身之血故为太柔火则人身之气故为太刚土则人身之肉故为少柔石则人身之骨故为少刚合水火土石而为地犹合血气骨肉而为人近取诸身逺取诸物无二理也若细推之凡涸燥者皆刚夷坦者皆柔然涸燥之中有夷坦夷坦之中有涸燥则是刚中有柔柔中有刚也凡强急者皆刚缓弱者皆柔然强急之中有缓弱缓弱之中有强急则是柔中有刚刚中有柔也自此以往尽推无穷知者观之思过半矣
　　动静篇
　　其次莫若明动静动静者言乎其变通也夫槩天下之理欲向动中求静静中求动不欲静愈静动愈动古语云水本动欲其静山本静欲其动此逹理之言也故山以静为常是谓无动动则成龙矣水以动为常是为无静静则结地矣故成龙之山必踊跃翔舞结地之水必湾环悠扬若其偃硬侧勒冲激牵射则动不离动静不离静山水之不融结者也然一动一静互相循环山亦有动极而静水亦有静极而动不可执一而论又在人融化之为妙也
　　聚散篇
　　其次莫若观聚散聚散者言乎其大势也歴观古人之葬大抵穴多竒怪非好怪也良由得山水之正则怪穴所为常也今人于大聚之中或乃拘于形穴而不葬矣然有大势之聚散有穴中之聚散大势之聚散见乎逺穴中之聚散见乎近是二者有相须之道焉
　　向背篇
　　其次莫若审向背向背者言乎其情性也夫地理与人事不逺人之情性不一而向背之道可见其向我者必有周旋相与之意其背我者必有厌弃不顾之状虽或暂焉矫饰而真态自然不可揜也故观地者必观其情之向背向者不难见凡相对如君臣相待如賔主相亲相爱如兄弟骨肉此皆向之情也背者亦不难见凡相视如讐敌相抛如路人相忌如嫉寃逆寇此皆背之情也观形貌者得其伪观情性者得其真向背之理明而吉凶祸福之机灼然故尝谓地理之要不过山水向背而已矣
　　雌雄篇
　　其次又当防雌雄雌雄者言乎其配合也夫孤隂不生独阳不成天下之物莫不要相配对地理家以雌雄言之大槩不过相对待之理何以言之山属隂水属阳故山水相对有雌雄而山之与水各有雌雄阳龙取隂穴隂龙取阳穴此龙穴相对有雌雄阳山取隂为对隂山取阳为对此主客相对有雌雄也其地融结则雌雄必合龙穴砂水左右主客必相登对若单雌单雄不相登对虽或结地必非真造化也经曰雌雄相喜天地交通又曰雌雄不顾不劳防古人多以此为要妙然亦天地自然之理也
　　强弱篇
　　其次又当辩强弱强弱者言乎其禀气也夫天下之理中而已矣太刚则折故须济之以柔太柔则弱故须济之以刚刚柔相济中道得矣论地理者必须察其禀气禀偏于柔故其性缓禀偏于刚故其性急禀刚性急此宜穴于缓处若复穴于强急之处则必有絶宗之祸禀柔性缓此宜穴于急处若复穴于弱缓之处则必有冷退之患强来强下则伤龙弱来弱下则脱脉故立穴之法大概欲得酌中恰好底道理不得倚于一偏才偏便生出病来然非权衡有定则亦未易语也
　　顺逆篇
　　其次又当分顺逆顺逆者言乎其去来也其来者何水之所发山之所起是也其去者何水之所趋山之所止是也知来去而知顺逆者有矣不知来去而知顺逆者未之有也夫顺逆二路如盲如聋自非灼然有见鲜不以逆为顺以顺为逆者矣要知顺山顺水者顺也所谓来处来者是也逆山逆水者逆也所谓去处去者是也立穴之法要顺中取逆逆中取顺此一定之理不可改易若又推而广之则脉有顺逆龙有顺逆顺龙之穴结必逆逆龙之穴结必顺此亦山川自然之势也大抵论逆顺者要知山川之大势黙定于数里之外而后能推顺逆于咫尺微茫之间否则黒白混淆以逆为顺以顺为逆者多矣
　　生死篇
　　其次又当识生死生死者言乎其取舍也夫千里来龙不过一席之地倘非以生死别之则何所决择哉生死之説非一端大槩有气者为生无气者为死脉活动者为生粗硬者为死龙势推左则左为生右为死龙势推右则右为生左为死又有瘦中取肉则瘦处死而肉处生饱中取饥则饥处生而饱处死如此之类在人细推之生则在所取死则在所舍取舍明而后穴法定穴法定而后祸福应若生死难辨取舍何当则非逹造化矣
　　微着篇
　　其次又当察微着微著者言乎其气脉也夫气无形者也属乎阳脉有形者也属乎隂阳清隂浊故气微而脉着然气不自成必依脉而立脉不自为必因气而成葢有脉而无气者有矣未有无脉而有气者也经曰气乗风散脉遇水止无脉无气者水害之也有脉无气者风乗之也善观气脉者以有形察无形不善观者以无形蔽有形葢无形只在有形之内但知者所见实故于粗浅而得精微愚者所见昏故于荒忽茫昧而不晓岂知四水交流则有脉八风不动则有气此有目者所共见有心者所共知而术之至要初不外是也
　　分合篇
　　其次又当究分合分合者言乎其出没也夫脉之为脉非徒然而生顿然而有其出也必有自然之来则有分水以导之其没也必有所止则有合水以界之郭氏云地有吉气随土而起支有止气随水而比又曰支之所起气随而始支之所发气随而钟此古人论气脉之源流也气随土而起故脉行必有脊气随水而比故送脉必有水气起于支之始故上有分脉钟于支之终故下有合有合无分则其来不真为其内无生气之可接也有分无合则其止不明为外无堂气之可受也有分有合则有来有止有出有没则龙穴融结的定无疑然后为全气之地也然有大分合小分合真地融结则有三分三合穴前后一分合起主龙虎所交二分合祖龙至山水大会三分合也小合则为小明堂大合则为大明堂合于龙虎内则为内明堂合于龙虎外则为外明堂各不相乱如此是又不可不知也
　　浮沉论
　　其次又当别浮沉浮沉者言乎其表里也夫脉有隂阳故有浮沉隂脉常见乎表所谓浮也阳脉常收乎里所谓沉也大抵地理家察脉与医家察脉无异善医者察脉之隂阳而用药善地理者察脉之浮沉而立穴其理一也夫三隂从天生以其隂根于阳也故隂脉必上小而下大其出口也必尖三阳从地出以其阳根于隂也故阳脉必上大而下小其出口也必圆后之观脉者不必问其何如但口尖者皆隂□其脉浮于表口圆者皆阳□其脉沉于里此一定不易之法若又推而广之则凸者脉浮凹者脉沉微细者脉浮粗重者脉沉众髙一低者脉浮众低一髙者脉沉以此相乗除则隂阳之理得矣
　　浅深篇
　　其次又当定浅深浅深者言乎其凖的也夫浅深得乗风水自成故卜地者必以浅深为凖的宜浅而深则气从上过宜深而浅则气从下过虽得吉地而效不应者为此故也大概先观来脉之隂阳次防四山之从佐且如脉入首强作穴凹出口圆此皆脉浮而穴阳宜浅来脉入首弱作穴凸出口尖此皆脉沉而穴隂宜深故曰浅深得乗风水自成深浅之法多端至理莫过于是也切要辨认入首隂阳虾须界合明白若当深而浅当浅而深差于咫尺之间反吉为凶矣经曰地吉葬凶与弃尸同正此义也世俗装卦例论九星白法以定寸尺者大谬也
　　饶减篇
　　其次又当正饶减饶减者言乎其消长也夫龙虎左右各有饶减然饶减龙虎者何哉此消长隂阳之义也饶减之法大槩以先到为主龙山先到则减龙而饶虎其穴必居左虎山先到则减虎而饶龙其穴必居右葢山水闗鎻必须交固然后气全穴左则取左山为闗须右边水过宫鎻断所谓隂鎻阳闗也穴右则取右山为闗须左边水过宫鎻断所谓阳鎻隂闗也惟有朝山朝水则顺闗顺鎻不妨若横水过宫则逆闗逆鎻方善断不可改易也毫厘差谬祸福大逺可不审哉
　　趋避篇
　　其次又当详趋避趋避者言乎其决择也夫天下之道二吉凶善恶常相半不能皆吉也而必有凶不能皆善也而必有恶故人之所遭有不齐也既所遭之不齐则必有以处趋吉避凶去恶从善是也地理亦然夫山川之所钟不能皆全纯粹之气不能无所驳杂既不能无所驳杂则妍媸丑好纷然前陈亦其宜耳然而山川之变态不一咫尺之移转顿殊或低视而丑或髙视而好或左视而妍或右视而媸或秀气聚下而髙则否或情意偏右而左则亏
　　裁成篇
　　其次又当知裁成裁成者言乎其人事也夫人不天不因天不人不成自有宇宙即有山川数不加多用不加少必天生自然而后定则天地之造化亦有限矣是故山川之融结在天而山水之裁成在人或过焉吾则裁其过或不及焉吾则益其不及使适于中截长补短损髙益下莫不有当然之理其始也不过目力之巧工力之具其终也夺神功改天命而人与天无间矣故善者尽其当然而不害其为自然不善者泥乎自然卒不知其所当然所以道不虚行存乎其人也
　　感应篇
　　其次又当原感应感应者言乎其天道也夫天道不言而响应福善祸淫皆是物也谚云隂地好不如心地好此善言感应之理也是故求地者必以积徳为本若其徳果厚天必以吉地应之是所以福其子孙者心也而地之吉亦将以符之也其恶果盈天必以凶地应之是所以祸其子孙者亦本于心也而地之凶亦将以符之也葢心者气之主气者徳之符天未尝有心于人而人之一心一气感应自相符合耳郭氏云吉凶感应鬼神及人人于先骸固不可不择其所而安厝之然不修其本惟末是图则不累祖宗者寡矣况欲有以福其子孙哉地理之微吾既发明之故述此于篇末以明天道之不可诬人心之所当谨噫观是书者其知所戒哉







　　发微论
