　　钦定四库全书
　　星命总括卷中　　　　辽　耶律纯　撰
　　一太阳　一太阳者午为正宫星为正垣乃太阳为主也如房日大也虚日土也昴日金也皆有所属乃日之次舍若正月酉时四月午时十月子时立命在午在正垣亦谓日居日分升殿也却不喜居于心危毕张则为日入月宫阴阳灰背偏生庶出之人也日为君出则有金水之佐金乃官星水为福元前引后从太阳不宜独行无辅皆贫薄之人未申酉戌亥时生于他宫见太阳亦宜有辅皆可取也无辅皆贫薄之人也正月酉时生人太阳在子谓之移干就湿二月申时生人主人疾厄木气强者多主疾病
　　五太阴　五太阴者以未宫鬼度为太阴正垣乃午与未合日与月配也其次则心危毕张谓之偏垣为五太阴也月为身宫论生克之妙者以月所泊详其傍母傍鬼五星中以月最重若更立命为五太阴者尤为利害益甚身宫命宫度主両系焉吉则両吉凶则両凶其可忽乎五太阴中以张月鹿为第一宫何则未与午合取日为逺张邻为星取日为近午为一阴始生月喜居之次则危对星日心毕皆与日度相连月非日则无光也若命度张月加以近望夜生之人皆大富贵一生无忧夜生而在他宫立命月躔张者主一生安享命在张月在毕危心或四月度立命月亦在四月度者皆可起家发财成立也最喜金水孛月防金为金助月华防水为水涵蟾魄会孛为太乙抱蟾皆为贵格惟女人独喜一金星伴月遇水孛近身皆无贞烈故日生喜太阳不可独见夜生喜太阴却喜独见中旬三更之月最为圆洁诗云残星伴月落边城月到中天分外明满天诸宿皆沉没惟有团圆月照人五更旦气十分清斗落参横日未升相随寳月上河汉惟有长庚伴月明丑寅时生人金月相随皆文章明盛却不宜木为命度主也
　　六木　六木者尾室火度实寅亥之正欲见水孛则大其次有井木度者多于二十八宿木入木殿秦州度栁者减力大半次则斗二十三度次奎有十八度又角有十三度井以末二度隣于鬼合还太阴正垣斗以末度隣于牛合作丑土奎以末度隣于娄合作戌火角末邻于亢合作辰金此四木惟角木弱况是金垣木必衰弱木在午行午限午为三河之地其地多风又为木入离宫化成灰多主夭折木在己已为巽风动又属水能生木室尾二度见风稍轻深忌火罗火能焚木罗为奴犯主亥上立命限行火罗多死只喜水孛独行或金入水乡金水同行同度为上吉葢煞无余气木命得之多富贵金水加合有力皆为可喜如金月同宫亦谓之金助月华若是生于冬月及壬癸年更得天元月令助之为竒
　　六土　六土者虚牛为子丑正垣次则女氐为偏垣如女土近虚得子正位子为帝旺之地氐土近房亦居明堂出政之宫立命于此得火能发大福为官则至卿相非小小也惟胃土居酉土败之地天盘又为反吟局人多不足若得火罗十分为上有木气往来必然困厄至于牛金之土惟喜一火一罗独行若限见火罗作党则不吉也他土亦然谓之二母争权遇水孛同行土亦崩坏不可谓土克水为财也最怕木气当权得时破局入垣为大凶亦不可在四木度中谓之失次之土安身与火罗同度同宫者皆有福之人制化加合之妙又在善详推之
　　六水　六水者翼觜虽火皆水正垣论度者以二宫见孛为水克火不知水星行限怕逢孛为奴犯主也此二宫安命多易看葢己申忌土计其説多騐已之张翼轸申之毕觜参皆水也怕见土计其説可凭独有井九度属木人之论命毎轻忽防过次则辰有轸八度水亥有壁水寅有箕水壁于干亥金混轸亦生于辰之金见土计稍轻惟箕水生于艮山泉之地受质稍薄一见土计不破则夭故寅宫之水金星得地为大利主持之命惟喜金水同行或金水互垣亦好此宫深喜太阴与金同为金助月华深忌月与土计同宫为身傍鬼以行限而言卯辰巳三位不可有土无金行限次第逢之夘有土十五嵗中凶辰有土二十五岁前凶乃无中有曜若见金入水乡水居金位皆是竒特
　　二火　二火者七政所躔各有四而火金不与何则尾寅室亥属水而觜翼属水矣火之所居不宜多有若火之多如水土木随寓而有则火性炎而有焚烧之患故火之正垣惟夘戌二位戌为火库夘与戌合夘火居房日之下以燧取火于日也戌火藏于娄金鼎锅之下以金击石乃有火也喜木气为上躔在四木之度为吉四水度为凶孛与水行二位之火最怕水居亥子之地谓之水满江湖火必防灭何则水在亥卯宫三合见之水在亥子宫加临之戌上安命十五后见亥限有水破我相貎二十五后见子限有水破我福徳年少逢之多贫夭惟喜水木在天盘卯辰之间木在子不谓之木打寳瓶葢木在子命在戌亥宫二十五以后逢之皆吉此宫喜木月同行不喜水月同行学者宜详之
　　二金　二金者金度有四而娄牛鬼各有所属独有亢为正垣曰龙者变化不测之物兵为凶器若动用不可度也次则酉宫金旺辰与酉合为金垣喜土计而畏火罗此二宫命土计近月不谓之土犯太阴为安身傍母乃富贵之人也辰上立命行限至午见火罗多死午为火旺之地又为金败之乡限行多凶惟酉金遇火为灾遇罗为有救葢酉反吟之局罗防在戌计在辰辰加戌罗在亥计在巳巳加亥罗防在子计都在午午加子天盘有救解也酉上安命却有土星在子为福甚大为官星为命母入垣逢旺加以禄主为天干月令有用之星行子限必大富贵如辰宫安命遇土于午稍弱于酉金矣金主不宜生于四火度中宜在四土度也
　　丑宫命　丑与子合故以土为主虽子相同然取用体局与子宫别子为四正丑为诸不入局三位互加以丑加亥亥中为闲极而宫通关以寅关丑命其星辰虽缓甚急亥为兄寅为相此宫有吉凶可以通断外虽缓而实急胎中造化自有元防所忌者太阳木气所喜者金火罗防正二月生太阳值难为凶多是夜生有力若秋冬両季虽昼生行太阳之道而福亦轻木气为嫌但命昼生庶几可取金为官星火为福主二皆可取昼生功浅夜生用多若火髙强明健虽昼生亦可发福如壬甲人见火如乙丁见金其福尤大独罗有用气计无成若混以刑囚值难当作凶断若贵禄马朝元局主之类稍吉此宫属土中有斗牛二宿斗度命者当取木为用须甲乙生或纳音木火命更以春令而生即以木论亦且不离乎土以此命度见孛故有功火亦得用惟昼生见金为忌若春冬之际生在昼时合得木用金以碍之又非宜矣若以庚辛生人或春夏之际夜生木盛金衰或秋冬以金主事则又不可以金克木论葢庚辛人天元金也春夏之夜者金之废也秋令者金之权也巳酉丑者本金局也三限皆金火夜生亦主金火合以金为长土次之火其用也何曾以木为本元若或戊巳生及纳音土安命为斗虽春夏之火其用也即如土断斗牛度四季不离乎土土者金之母二者不可离若夏令以火行权然亦怕火以土性存焉若秋冬得金独垣茍无凶难功名又何疑此宫命者是官无禄马多是三煞临之辰戌丑未四位皆煞命妻官田总局若命丑身亥是身入鬼乡如寅午戌生人此为三煞此格多凶害然诸宫皆以身入闲宫为喜惟此宫难与他比如身在亥有木临照为祸尤甚纵无木气亦不为吉通以凶断以夘辰午为要之地午为难宫太阳居之为难星入庙若得火居之或三合见土为福星入局是八煞有星更以禄临之少年功名可卜也辰为官禄金星入庙太阴居之身入官乡如木气临之是木入水局土主不宜为害曜破官禄如失用更不可如木气同太阴在酉辰是亥加酉午加辰辰午酉亥俱全皆为不足夘为福徳土星临之是土入火垣有情生土或木星临三合能破我福徳是夘加入丑为我命害少年刑夭十二宫命惟此宫乃缓中之急前所举相貌闲极是若命主土星在寅亥者或有火罗合之多是卿相造化若土单行三方又为凶局若身与火交是安身傍母又如乙人禄夘安命丑者通加盘之夘在命为禄甲禄在寅甲人丑命为通关之禄入命壬禄在亥壬生人立命丑宫乃禄入闲极以丑加亥命得此三者为禄也如辛禄酉丙戊禄巳此三安命于丑合照有禄是合禄也正所谓隐中之显是制局之体用合此者无不显贵又不可不观子寅若火寅金子为官福夹命夜生福尤重日月在二宫亦妙日在子月在寅为上日在寅月在子次之己酉両宫与此通断当审吉凶又以丑之为命故知其与诸不入局于中又有要处若安命稍正则合从入局断若安命偏于子又从四正矣偏中之正有天地合徳局六害局六合局又不可以诸不入局断以六害为六合极相霄壤六合则始终有吉六害则始终有害【按原本缺子宫】
　　寅宫命　寅宫属木独阳不生木生在亥寅与亥合両宫互加丑为关通卯为加盘一则财帛二则相貎若有凶吉临于卯丑吉则福为之基凶则为祸人但知拱夹为重不知互加为妙若在外而实在内也宫神艮丙生人卦气以日木土为三限主木土为田财以金水为官福木土二星昼生明健福力非常夜生亦可金为忌害秋冬之际常行于夘辰巳之间是时木瘁而衰金强而怒昼见有灾如金防水日尤为可用若金独行无水日以制之三合左右有太阴助金临之木上祸何可堪金月本非昼用何况难星党鬼又为身与鬼交此为惨毒若春夏之交金星行于西南东北昼生不利夜生金水同行亦为吉火同行为有情防合太阴亦不为凶葢夜从阴金火皆阴也若太阴更临阴方又为吉用况其木盛金柔我强彼弱何足畏之水为官星昼夜有用此宫尾箕二宿在内尾乃火之垣寅午戌乃火之局其火之用明矣然而火乃木之子木乃火之母必先母而后子茍舍木而全取火是为有子而无其母寅尾命昼生以木为先夜生当以火为用金星祸福前断已明水虽为忌亦有利害独有丙丁人及纳音火者可以为其他命者又不相同如箕度水四时取水为用水乃木之母先水而后木水之一星一为命母二为命度三为官星诸用毕偹若水孛交计水防水火交征水土相迫虽为凶忌尤当明审如春夏生水为休囚彼强我弱故是不足生于冬月水星旺相命主官星秉令凶恶夹之反为辅卫是犹武卒之于将相若居于髙强富贵可必苟失地亦不为凶古人云人命临于箕多疾害兼箕好风且主簸扬身命忌曜交夹或星曜战鬬于人多灾病纵有官亦有谗谤之类人马安命人多好动主迁移此宫祸福与亥不同亥以阴为主寅以阳为主论日木土三者故不离乎取用夜生用轻亦不可失辰为福徳已为官禄但木忌居福徳若月居之为身居鬼乡遇水解之免凶辰与亥通关限入此者本宫有星可以明断若无星必于亥宫取其祸福若亥有命母财元天马之类皆以吉言凶星临之则凶已为官禄一生成就之地己戌通关依上取用水为官星得失强弱生平赖之中间轻重前段已具午宫为迁移诸星临之善恶易别六已生人太阴临其上为大吉午乃六已人禄兼卦气上盘巨蟹乃太阴之垣庙此命此格当为贵格又不可以难星断之非六已人不可言未乃难宫此宫与他难星不同此是阴阳为难身主相干若身更入难宫中来加未未加午午申二宫忽有忌曜又为前后三日胎元此両宫为祸福最宜明察之惟丑乃财帛宫丑与寅通若此宫有田财二星或当用之星为吉与他处财帛命宫管摄者大不同葢此财帛有命宫也如甲之申子辰坐此是命有禄马以木火为最重如甲之寅午戌则以木水为竒亦命宫之有真禄马对冲也若巳酉丑人身居福徳乃身命夹三煞此宫所合数局本为不入局若偏之夘则有伏吟局天地通局在焉虽然如此亦难捉摸所贵者得其纲领而已
　　卯宫命　夘与戌合故为火命居于此为伏吟偏于寅则为不入局偏于辰则为六害局子外通夘四正取用最为切此宫体认与四正四刑返吟局相表里如天地通局自夘起子夘为东方之地子为支神之首以此加之是为诸局之总故先有天地通局一则生二二则生三生生无穷宫神震艮人卦气火金月为三限之主以木土为田财以太阳爲官主以水为忌难夘主阴夜生用火金月也金火有情于我处于髙明为福必矣昼生则用轻昼生若木土夹命度不为田财之用而为阳明之助火为本领与木相继春夏当权虽昼生不为忌夜更有功一火满用此为最切若在防宫则减力水为难星生春夏者以木火为主令我强彼弱水力终柔七月生值之者以难加值故是不足身近水为身与鬼交八月多主暗疾生冬月水常经于寅夘之间此时木衰火老水正得时见之不利若得水星合木木能生火乃絶而复续也若助之金其凶尤甚若金水交行是为难星得助此宫三宿如房度太阳性与火同类经云太阳与火通断生尅制化惟依火而行心月度夜生从太阴为主金火助之吉见土计为忌葢夜生阴局命者亦以土计为嫌昼生从火断如氐度戊巳生人及纳音土者或命宫与土星相管摄方可以土断又不可以土助之盖天地土从火中出必有火而后有土以氐为土度断则火出壮土但不可一例以木气为嫌戊巳人纳音土者九月十月方以木为碍终无伤人元气若春夏之际又为财元生旺论之不可一槩言也庚人得之而为卦气必能获福又喜土计临之葢天元属金故夜生人亦不为忌此宫立命无分昼夜不问四时太阳必借临之吉地辅之吉曜守于禄宫卦气之上则功名显达茍防于恶弱混以刑囚值难必有凶累此必凶暴之徒毎犯刑宪此宫主命为伏吟之体难比三合六合论所者考于四正吉凶有无虚实则命宫同一体午为官禄子为田宅酉为妻俱相关系盖子午卯酉本为四刑之地丙甲戊庚壬人之四刑者栏干贯索伏吟卷舌是也得其吉则有骤然之福归之凶则有暴煞之祸命宫为始官禄次之妻宫为终畨复徃来凶吉倚伏其中交之际多是世变风移善恶相反也设若丙戊生人官宫主事此为天地盘中上下交刃若有福禄日月临之多是发福终主夭暴如得子午上有罗计主之方可御患盖天凶制地煞此局机关最为灵騐福徳主已以已加巳上下无度只寻其初而穷其终与官禄体势甚别或以轸加翼以其浅深不同祸福则易葢丙戊人禄所在若子午夘酉人破碎所在当斟酌而言此宫无四正变换之理合就戌中加之空关有吉可以吉断有凶则以凶言通关无吉凶之曜当取三合有无制局解之方定祸福夘宫坐命体势最难明白诸宫无变但防深浅如何最宜明白
　　辰宫命　辰与酉合金为主已在前夘在后人见其夹拱而相统摄夘本加辰辰加已両宫互加于此亥为通关反覆已亥両宫祸福最宫属四库既无禄马又无卦气命宫于此六害具体考之祸福反覆为先互加次之此宫立命以太阴为官禄主以火为田财昼生以土水木为三限主如昼之木土本强若更处髙明必合体用夜生则稍轻虽为反曜而亦无凶水之用浅得失难辨临凶则凶遇吉则吉火星为财夜见为福昼见无功戊庚辛人多为不利甲已丁人见之为喜秋令则名利両全夏令则名为利夺行之阴道财福最多居之阳分人多贪吝如逢水孛则以为凶防土计为吉罗防泄财之气木气养之取用得失与其他宫分不同中有轸角亢三宿本同轸亦无异水在金中尚不为忌角之一宿木主乎春水土出于昏西没为旦春月生人阴依阳用如甲乙为干纳音属木先忌金罗次嫌火气其他干音又不同秋冬金强于木何有昼夜以金为首得其吉用为刚方若例以凶神恐乖仁义虽宫有三宿然主用要明不可一槩以战为论盖水之为用是金之子四时常行之道昼夜不忌乎土见土用为三限得土则金有滋生若角之为度是金中有木金柔则木盛金盛则木衰此二宫皆我本然之物何为刑战但白昼以金木相交则恐为六害之悲当以凶断其他时候如金木相去差殊何凶之有若角木茍以金为忌则亢金岂以火为财得失消详又当明审此宫坐命生于冬月者金依太阳毎行东方艮震之地亦有躔尾箕于寅人皆以金骑人马为忌此乃星家常论此宫与酉宫金骑人马不同酉宫论者昼见为凶辰宫论夜生有祸昼夜造化已别明白更中间蕴奥处乃中之也且以安命辰取上盘之夘于辰加寅于财帛夘第三宫闲极加丑在寅虽下盘是寅字而上盘却是丑字金得天之局故以为竒若戊庚人有禄马贵人于是上盘之贵合下盘之禄马此又为竒中之竒所以为吉中间体势皆暗中造化又有亥为奴仆多为官星入防此又分别一般论亥虽奴仆与命相关此为弱中之强此宫立命与戍宫相等所贵者奴仆也葢戌中有己辰中有亥与其他安命之奴仆不同此宫体势喜太阴与上同若太阴在奴仆若夘未有土合之即为妙用所妙者以下盘之亥为木局入上盘之戍为火局若得土合是火生土土生金身命相关最为大利故曰得天者贵得地者富午为福宫善恶相半得其吉用则曰培植失之于凶反成党鬼未为官宫上有午下有未名曰六合为官惟此一宫立命有此格其他宫分无此得之者罕有如有一星得用在其间可以得名得禄若六已人太阴居未又为官星更司禄主星又得上盘之崇勲卦气岂不为超伦出世之流酉中难宫辰与酉合彼此相同戌宫与八难相类如见难星只依昼夜生尅而论祸福金为命元又为难星不可以命宫与八难同论辰宫乃天涯地角之所合以驿马临以水孛多是离乡奔走之人若交紫气为僧道师巫之流也此宫体势与四正不同与六合亦异偏之夘则曰伏吟偏之巳则为不入局轻重当自察之
　　巳宫命　巳宫属水此宫安命谓之诸不入局亦谓之借局三位互加与夘未両宫相关系巳戌通关与戌宫为反复命宫加夘福徳加已以已关戌以戌通巳此宫取用为无体局多以借局用之借局者即制局之类也宫神属巽辛人卦气三限加之主则金水月以水为命元官禄主以太阴为福徳以木为田宅以金为财帛以火为难以土为忌水之所主四时不竭春夏之水为用浅秋冬之水则用多冬水秉令得之多谋术葢水者主智之义也水之于土实为忌害甲乙命犹庶几壬癸人实为鬼土埋双女见水气不以为忌火起髙强见木气亦为祸昼之见土不甚为凶夜生见火反凶为吉四季之土必有悲伤夏令之火为难太重土星犯月故以为凶火星犯月昼尤利害土为奴仆犯命临身生来轻贱虽有基业之人亦如奴仆奔走火为疾厄居身入命生来多招残疾虽有享用中年亦主残伤金木为田财之主得昼用则义重利轻得夜用则义轻利重此宫二宿轸翼居之其间水火争差阴阳迭异翼火度者水中之火火中之水亦犹五行丙子丙午得其制化为水火既济冬令则火不能胜水夏令则水不能胜火党之木则为火势临之金则助水性丙丁天干众火则是壬癸命者取水为先若行火令临以木气是为助难五六月直难兼具若行水令防以金星为生官冬腊生人名利兼全此翼之一宿乃火之经复水之度火在中间以此谓之火度合以水性以主其本次以火星以求其用先取时令之强弱次騐人命之缓急但以水为用必无差火之为用当明轻重若行失势是谓本轻末重主所往不利大扺水火衰旺之乡尤宜详审未可轻断官福二宫在于申未此为要地如水与月同行为官福交防未甲通关官中有福福中有官若有一宫得吉前后俱利一星为凶彼此受灾虽各宫分别而实相继未宫亦与已相统摄申乃官宫巳乃命宫祸福徃来可以取騐申乃水垣吉临为官局凶则破我官禄戌宫疾厄反复之宫也下盘乃寅午戌上盘乃申子辰失其用则为疾厄受刑得其用为通关有吉若火土临之是火生土土尅我水也若三合在金水反成申子辰水局上盘加申与官宫相关系下盘是戌与巳相往来此宫极不可缓之最宜详明
　　午宫命　午为离宫之地四正之宫四位通关夘加午午通酉子为对宫宫神离六巳人卦气崇勲四正互加官禄为此午未于天故为日月子丑于地故为地土寅申巳亥乃四时运乎其间则为木火金水秉春夏秋冬之令午为君象此宫安命与他宫不同虚昴房不可以太阳为主惟星日马为正度以日为主金水为官禄财帛以木为难又以日木土为三方主以四序而言昼以木土别其用夜以金星为权秋令得金官星秉令冬令得水财星旺夜不为凶昼金用浅以水土木为文经以金火为武略得水土木为人必贤良得金火罗计人多勇畧此宫取用与他宫分立命不同此宫神多以火罗计孛为无嫌葢太阳当空羣凶自伏此宫之诸曜用金水为官福日木土为三限主人命临之木土金水用得其吉可为吉星之助得其凶即为凶星之忌如木星多不得用独日主用为三限主如火罗计孛居子午人多以为嫌且以罗计中分五星是首尾相截之类人命得之岂可不为忌论而多有超达者何也午犹人君之位人君居位固亲贤宰辅尤不可以无武将以卫之若人命有火罗计孛临子午多是操略之人如体段稍大即为贵格更加善星临巳午未申之宫凶星合命此乃吉星为助凶星为卫也如此必有制阃之权非小小守土官也申为福徳已为财帛二者往来吉凶相应人徒知己与申之类不知夘加午则寅加巳巳加申所以申巳二宫可以通关用若有吉临则为我生福徳助我财帛或有凶破之又为寅刑巳巳刑申三刑六害之类也酉为官禄最为地在上盘则午加酉在反覆则午酉通关是命中有官官中有命二不可舍金星入垣多得于春夏之际白昼见之或防太阳气象亦可中间却不喜金星失令而遇伏或得朝阳亦可言贵虽然为官终有谗谤金居田宅多居秋冬之际夜中见之更防太隂定主名利兼全秋金主富人多义气刚方冬金主煞人必精强敢勇金生于已居官多主贪污金絶于寅为官必主激驳若金水得经十分纯美粹然亦可为富厚之命亥为疾厄是以木为难生于九月十月木星髙强临官福命宫三合人多疾厄若临于疾宫是为难星入难为灾尤甚紫气者木之余同木取断惟白昼见之虽忌亦可或临于日月之中及福禄二宫中年多残疾秋冬生金主令木终衰又不能为害或合处见生亦如是也若夜生太阴与木相值终不为竒更诸凶忌是身临难终有患害有命居午金星入命太阴居官身入官宫官星入命当为公相又有命居午未月在申此乃寅刑巳巳刑申三刑俱动难主临身安得不死于法此则眼前之善恶已自分眀更如太阴在戌加未日为命主入酉加午太阳得上盘之午太阴得上盘之未是日月尊强得春木敷荣秋金坚鋭交以凶神田财亦利若冬季生人水与土计合不可以概论盖主神得令虽有凶忌而反辅卫居命临官却有吉用水与金交是为官财得胜人有进身于仕宦者多溺于贪汚若水防木星或生于草茅者亦笃于文学水朝太阳为官主朝君少年科第水背太阳为官主退伏老无出身水临月孛多贪酒色水近太阴多逢官贵水逢紫气勤俭立身多主僧道水防计都多能计筭必熟商贾盖水为性遇凶则凶遇吉则吉未宫命　巨蟹属太阴命主于此乃四墓之地禄马不临卦气不在本与申宫相关坤为卦气有无善恶与申相应凡安命于未为三合之体正则为三合偏则为四正又偏为不入局偏正稍异则取用不同所重者太阴乃身主也以火金月为之局主火为官星金为福徳太阳为财土为难星月与金火皆同功一体夜生用之火金防月在夜生为福最是为官福会身金星近月是为长庚伴月经云金星伴月常浴晓迎朔相逢事业宏此金月火体用最大盖未属阴以阴属阴以阴类阴其用备矣或火金月会于白昼故为昼生夜阴裹阳然终为三限交联特其用软弱不可谓之凶忌太阳与金为田财主若白昼逢之为吉此又是金水辅阳土之为难遇在昼阴消阳长之时不甚为灾得其吉助若夜生逢土计难必为灾厄若得木气制之犹为庶几或以火罗助其祸必速人命见之不惟灾厄伤生亦且寿年不久此宫三宿井之一宿二十余度临于秦此宫以亥夘未为木局而井度属木故当以木神主之中间又不可全用木木星秉春月之令昼生合从木用不可言太阴也其他时即难以一体用之惟以太阴为主最太阴本夜生三方主也又以宫神主之以三分归太阴为主更太阴归阴方是太阴功用岂可分毫离太阴茍舍太阴而从木断皆背阴反阳之义鬼金一宿与井相去已逺金为福主昼夜常在乎其间秋冬时节与金之旺者安可弃乎金栁土一宿与井鬼又差殊不以土为难不以火为忌罗孛得之者亦无患喜独行辅于命此宫命者但是土星髙强则为忌若土星入命不足为凶盖命宫以夘加未男女宫以亥加夘迁移宫以未加亥三合上下皆是木局土星临之稍缓与三合见木气亦是一般道理但恐夜在三合宫又有火合土反成木生火火生土其人不免于残夭此三合为体而以三合取祸福通关反覆又其次也此三合者与亥宫坐命体势稍同上下十二宫中皆为三合宫反覆与命宫相统摄亥中又有未善恶相关虽异而实同福徳在酉与财帛通关凶吉徃来当审之巳酉丑乃福徳之合金居其上是福徳星得局当有兴发木星居三合之上则木入金局人命值之多主破败虽有镃基亦归消散火星临福徳之三合夜生则火有情昼生则破家福徳又不可以官星论盖火入金局故也戌为官禄夜火显用官髙名重昼火无光有官不显夏令得时为官愈炽水孛合火多是骄恣以败亡木气合火多是清亷而见用戌之一宫与巳宫相反覆但恐戌中无星巳中有曜是暗中有害即不可救虽寅午戌合得局相辅是外助不能制内患忌子宫疾厄之为难土计临子是难星入垣但是身临鬼地者不可一槩言凶如子生人六戊生人六癸生人有太阴乃身命入在子宫是虽身入难乡却是子生人岁驾戊生人卦气癸生人崇勲此三者又不可以为忌但以大段土计相逼谓之身衰遇鬼依此断祸福坦然也申宫命　申乃水垣以水为先申属坤乙癸生人卦气水命得之为长生此命为诸不入局惟与未通关虽所属与已相类然体用与已不同已宫以阴为三限古人云夜忌土星昼忌火若是三方犹较可此宫与他宫不同以木为官星以月为财帛以水为田宅以火为福徳以土为难在未者以土为重在申以土为轻葢己未二宫属阴取土为真难申宫属阳取土为三限中之一物是以不甚为忌生于昼者多以为得更如本命纳音属金命居申宫以土计为得其所养但夜生以土计为凶申之忌土计不如未巳二宫之　水月为田财夜生得用生理厚实木火为官福昼则喜木夜则喜火若春令木强是官星乘势虽为金制终不惧之得官必显达夏令火炎是福星得地虽为水制亦不为失得此者福气尤重此宫为局本水之长生地与絶处之水又不同土不能胜木不能泄遇金亦炽遇火亦热四时不竭此宫四宿居之参者固与宫神相类毕虽太阴偏垣亦乃水之精觜火半度乃水中之火合从水主井之一宿属木申子辰木星亦三限之主或甲乙人及纳音木人皆可从木其余干音皆可从水为主更以木得时则从木用立命于井者但昼生逢金为凶然亦不足为忌当春夏之月此时木盛火炎金神消烁若是金髙何惧之有若是秋冬金行东南井木固忌之然生于夜望人不为凶是金火无夜忌木土无昼凶之理此説明矣今有戊己庚辛命者在参毕为命度中间或得土为福葢昼生见之多发夜生遇之亦有小灾其间须寻太阴所躔如何若太阴居阳分虽有土计亦无伤恐太阴居阴分则土计非我家三方主是相霄壤诸宫最切者戌亥子丑数宫自命而交相貌通关午酉又当取午宫之得失戌为福徳与已相表里田宅福徳来徃实同戌为火局申为水局水临戌一则失其本领二则破我福徳上盘巳酉丑金局固能生水是又伤下盘寅午戌之火若得木星合之水随木化反凶为吉亥为官宫木居之为官主入垣火居之为变官为福乃官禄于亥以亥夘未为木局以官禄上盘午字却成寅午戌火局纵有金星破官禄亦不为破有一火则可制无火亦有火局可用盖以木生火火尅金故也子为游行上盘是未诸星临之为得体以未宫太阴之垣也故不为身入鬼乡是子之土又不能伤申之水有未字为天盘木局也丑乃土本伤水又以命宫之申加丑是为福主就鬼此乃申命加夘则八煞加申丑为八煞是下之土对上盘之申若有木气在三合巳酉丑可制之于命宫三合申子辰犹为喜所以本宫体势与巳不同也
　　酉宫命　酉宫坐命以反吟为体夘加酉酉加夘夘火来制金金受火制夘酉相对是为反吟此局有四破四正四破者火罗计孛居子午夘酉是也四正者如日月福禄居子午夘酉是也四正未分俱福四破未分俱祸当观局之变处轻重如何此宫丁生人卦气属兊立命忌火罗喜土计用巳酉丑金局以土计居之为生我则得地明矣且以酉宫金主也金火月三限主也水日田财二主也木土官福主也火为鬼木为难如土星得用四季为吉得之则官高禄厚水日为田财白昼见之田财必厚木为福徳春令有情得之为利秋冬无情见之为一木両用善恶当分但以昼生终有情夜生终无用茍或九月十月之际为值难兼行加以水孛即为助虐惟火与金一则为主一则为鬼若巳酉丑金火月取则如何且金星乃命主也火贼也金之遇火则失势然有得失存焉古人以金火月为三限主是以阴从阴之义也但火金二势不可両立如春月金行西北此宫命者白昼见之是时金势尚柔不能为患春金诚为忌火夏月金行午未间如昼生见之火秉权金必衰也若火金相刑战有胜负则金果失时若火金相去逺隔三合无相干犯又可舍金星而从火用何也葢夏月生人以火秉令此一不可去也又金火月为三限主二不可去也限度望火反为祥望金反为祸至于秋月金临辰巳之间如秋中见之其时金又司令火不能胜如秋冬生命临金分此乃金主得时不贵亦富纵金不得地命亦安强冬月金行丑寅之左右时令冻冽木叶凋零金星主杀水星司令金水相依水强火伏金星又胜火金相合亦可无凶此宫三宿胃以土为经土为金母土星为官岂可不从土断且木火亦时得时失亦宜以官主交参用之不可偏用昴宿虽曰太阳只从金用毕月一宿取太阴亦有凭据且以阴从阴金火月三限主也亦命度主也太阴为先金为次虽以月为主昼生亦贵乎金夜生不嫌乎火最忌诸宫之切亥子以至于寅戌加于辰亥加于己官禄于子四正往来若羊刃加刑中年多主反覆初主有变若四正无凶羊刃有吉曜临之则为富贵癸夘癸酉子巳夘午己酉驾丁夘午丁酉驾此六命人者官禄为吉葢有崇勲卦气在此四正为得也丑为迁移土为主以未加丑是未墓木制土太阴居之为吉地寅宫乃疾厄木居之为凶若更以火合木是火得寅午戌之局而犯疾厄其祸尤甚此宫取用与四正伏吟则异而大体有与之相关者可以类取也
　　戌宫命戌以火主以六合为体六位互加一无奴仆二无疾厄以戌亥相关乃反覆之义夘为疾厄戌宫加夘子宫加巳此加盘之意夘之关系尤轻巳之关系尤重此宫无禄马无卦气先以反覆观之以制为后诸宫以奴仆为轻惟辰戌二宫为重二宫之奴仆戌宫奴仆又重于辰宫奴仆也戌宫以日木土为三限以土为官主金月为田财星他宫立命身居田宅福轻此宫以太阴居未为真入格若太阴不在未但得居寅亦好是未加寅得上盘之田宅为次吉也金为财星居于酉则为财临财若不得金在酉只得金居辰亦好是酉加辰也又是金垣亦谓财星临财此乃无中有曜也木土日为三限或以昼生木土髙强木为火母土为官星依附太阳为官主朝君三星倘有得处或居强或无刑破皆贵格如夜生亦可用但不如昼之切水为忌居命则水泛白羊此乃万古不变之论生于春者如白昼之际其时司令以水从木化虽凶亦轻其他时节虽不居四正之位但是命宫合之限度合之却为忌夏秋日见之火神为主安可有此非祸而何冬月火衰已甚水司令行东北中年限值之若无日制之其灾更惨此宫二宿奎为天府图书命居之多俊秀为官必居清要在革茅者亦老于文儒春令之木得水为喜遇金不怕虽宫主属火然水随木化火中得之终不为害秋冬之令不可取木舍火夏月火令虽奎度属木终归火性生尅制化从火断之娄宿是火中金金中无位惟生于秋月金司令喜得土星生逢火不畏取金之义固长其余月令通以火断经曰水泛白羊躔娄最若是夏生不问娄奎皆以火断且以本宫安命命中有夘对宫有酉夘酉戌辰为六合体至于官禄在丑田宅在未子午加之却为六害六合之命则多和合六害则防谤亥为相貌暗加辰字又与辰通辰戌对冲虽曰弱宫实有关涉于命子为福徳暗加己字己戌又通是福徳与奴仆有统摄丑为官禄以午加丑以火临之则曰命主乘旺此最吉也或太阴居之则曰日中见斗是得中之失其间或有煞气临之如羊刃破碎之类尤甚若是金星居之为用星得地金入局也夘为疾厄命中有夘不可以此论戌比辰为尤重言命宫无疾厄也诸宫以八煞为难惟辰于酉戌命加夘不可以此论戌比辰为尤重巳为奴仆吉星临之可以关命凶星破之亦能害命若水孛在巳皆为凶断虽水独行为土埋双女即为凶格昔有一贵人辛巳八月初一日戌时生日月金水在巳人以为险其富贵不可晓不知己中有戌又为嵗驾以诸星关命此乃弱中之强其大贵宜也但戌上立命有吉星在巳更以岁驾卦气临之皆贵或凶星兼以他煞破之皆为穷困夭贱之人决无差失
　　亥宫命　亥以木为主此宫以合为体故满盘上下皆三合局大概与未上同中间并无刑害四破之类亥夘未木局若得木星居之为木入木局得三合之正此宫与辰通关辰加亥亥加辰是巳亥二宫关疾厄之戌火为难彼此虽同而实异葢已之难火是我尅他亥之难金是他来尅我要审言之宫中属干壬甲人卦气若命居于此有本年崇勲卦气嵗驾殿与驿马贵人又得木局主用为本然天理此宫以金火月为三限主以水火为田财木为官禄以金为难金火月为三限须夜生则吉昼生减力若火交金金交月则可为三限之用若金独行又为难火月夜生最为用故为身主临财又胜以水火为田财但独行则宜夜用并行则宜昼用若夜中水火交行却是客星攻主木为官星木守命木居寅为命官入垣木居福徳迁移皆为吉用木入未得上盘亥字甚佳木临八煞于辰或者金伤为碍不知八煞辰宫有金则忌辰若无金则是申子辰为水局是水生木为吉只木入酉与太阴居酉此为身命入鬼乡不可以身居闲极论此宫是无闲极葢以酉金尅木也金在木左右若春月见之则不甚害乃春木盛而金柔不足畏也夏月金星背驰于西南乃夜中见之火盛金衰金不犯分更以夜生为三限主是金星不能伤我惟秋金主煞每行东南冬金行东北此二季以金忌若是白昼见之或金合度或木前金后皆为害曜可忌也夜见之主残疾甚而夭若有水火以济之犹庻几或见土计助之为毒尤甚此宫二宿室宿乃亥之正度虽曰火终是木宫之火必有木而后有火木既失躔火从何出四时之中不离乎木虽夏火司令亦不弃木为主也水入室宿一则田星入命二则母星入命木得所生火则有恃若白昼木火并行只从木论夜中取用亦然火亦度主木为财元又为三限主也壁乃水为度主水能生木虽遇土亦何畏以亥夘未为木局也与其他处立命土星躔壁取用又差此宫虽土不入命但居于强犹不为碍若土居别处三合与难星同一断也金居福徳虽曰土垣实为金局盖上盘已下盘丑即金库也身主临之难为福徳木星到丑亦为木入金局有水化金即为得用若土星合木巳酉丑为土生金势鬼暗受生木又失地不可以木尅土而论寅为官禄乃自家之地木临三合为官星得地如火入三合反为财局盖下盘寅合上盘午是寅午戌火局木星昼见居强又为官禄之造化贵格明矣若夜得火强为财局造化却主富木星得局失于战尅亦有官但多谗谤火星全局失于战尅亦有财特多耗散盖三合局面诸宫皆合官宫财宫乃寅午戌全局得三局已成不为他破可以富贵却以金为疾厄虽曰金乡喜成水局得金生水水生木为吉但恐金星强在他宫则当以制局断矣











<子部,术数类,命书相书之属,星命总括>
　　钦定四库全书
　　星命总括卷下　　　　辽　耶律纯　撰
　　髙丽国师赋　元星入局富贵无亏母曜归巢荣华可准若见财星得所发积成家倘或制鬼当先刑伤破耗母曜莫伤于财曜财星莫制于母星母入财乡清淡守株之士财居子位悭贪薄艺之人子冲煞地是英雄子若冲财家破耗子居母腹必多蹭蹬之才煞守元方定是孤寒之士大抵母曜无伤元须得地夀入夀而无亏年过一百财遇财而有制乏分文母徤子明而男女成行财破元亏而夫妻反目元局破而犹可元星亏而立凶泄气重逢贫无立锥之地闲神叠见身无一日之安战煞必要其降煞战必须他弱星运一元气分万象元星贵乎生旺官星切忌休囚当明官鬼之元一星二用必达母财之理二曜一情财破库伤终身危蹇元衰财弱一世贫寒鬼旺则夀算必亏子生则田宅有发元坐孤虚骨肉参商却宜僧道令居驲马功名蹭蹬偏喜医巫逢生则皆致祥遇絶则能成祸官亏印不亏必作青云之客令母有情当为黄甲中人煞盛元亏则早年夭折令伤母损则中岁孤贫鬼入元方利名无就元居母局官爵显荣财库不生而不絶亦可守成令元不旺而不亏仅能承防白手成家必是令生财宿青云得志当知令防元辰煞化为官多是险中侥幸令变为鬼必于闲处荣华妻星弱而重害室家母曜防而六亲早尅满门昌盛皆因格局安和一世孤寒决是令元临战官令逢伤纵得名而不过虚誉鬼闲大盛虽有权而终无实名贵煞禄勲得用则星纯可取官库岁驾不伤则曜防为佳切忌无情拱夹须防有意揖朝不可一途而取要明三昧之元大抵闲神不可交迎制忌亦嫌拒敌尅我者有用何妨生我者凶神何用空亡絶地防吉非祥禄马旺乡逢凶反福元居亡刼有鬬多灾母坐煞宫无故多滞生旺处为福还坚死絶处有福还浅盖五行顺则为祥逆而必祸也
　　星辰元妙论　凡水火土木皆能自生自旺惟金得火而后有用无星辅皆主不好盖谓天地肃杀之气揫敛万物秉权则生意斩然上帝好生抑之不令肃杀之气盛所以废之时多四星有余独金无余以此【凡土防山崩枯枝败叶长江浩荡烂斧绣针爝火大明吉凶救解最须详辨】土星最忌落空亡升殿入垣而落空谓之土防山崩亦主退败可畏如有恶星降夹逼迫多有气蹙噎吃之疾恶星降夹多主倒限如火防谓之填凹补缺金防谓之山川呈寳皆主名利发达木星落空谓之柳枝落根如金防则斵削成材火防则焚折灰灭水防则漂槎泛筏不免漂荡水星落空谓之长江浩荡退败无余防金则洪水漂荡滔天无物常有不测之灾金星落空谓之烂斧绣针煅炼又好贵人星防之则是常行用之物又主名利有成火星落空乃离中火虚谓之爝火大明反主发达夜生尤妙盖火遇夜则明故也【如前件落空者皆是升殿入垣而有此格祸福即旬中空是也如丙辰生土为福在女度行限甲寅旬子丑亦主退财坐地受灾能说不能行如戊申生人土禄在卯甲辰旬无寅卯行限反主奔波劳碌不利财谷所以星落空者切不可以福禄及升垣殿以为吉】
　　四时五星论　春月生人命限连有土孛金水太隂罗计谓之云雨不解淋漓花果触目愁景主退败可畏四五月虽然得雨然亦不可连接行限见前项星辰为乆霖不晴皆主冷退愁闷生意萧然如有此格日火行限谓之乆雨逢晴伸眉舒目人物欣快必主骤然大发秋月生人连有风雨星行限主霖雨伤稼冬月生人连有此谓雨雪载涂皆非好格冷落寂寞不言可知所以晴雨之星要有相间行限得晴雨停匀生意顺快凡孛气计罗防土皆谓黑云暗日主夭贫人命五六月生火日行限却在巳午谓之旱魃南离生意焦枯如逰年孛土罗计到晦掩其光反主一发过了逰年又主祸依然是以行雨限俱是火日亦曰乆晴不雨万物烁落如忽行一星如罗计孛金水太隂气星则云兴雨降物苖勃然发达可知凡行风雨星而逢日在戌或行限在戌三合对照则云收雨过落照余晖遇此格者主晚年发达凡太阳坐命极主劳碌不闲一生慷慨盖日运行不息故也冬月水罗防谓之和风解冻寒林生春火防土谓之寒谷回春皆主越春来宜火日怕罗计如防日可谓蒸烘日火则春入园林妆缀红紫罗计到风僝雨僽反主贫夭秋天水居水宿见金谓之寒潭浸月太寒未免清秀而贫薄气防月在前谓庆云捧月在后谓浮云蔽月化凶不妨凡气入申为入猴山不过作事混沌凡木气为祸不过冷淡是非留连不寜所以木星为祸迟滞淹延不安气木为人执拗不惺松凡杀防不展水泛扬州损自已之财命逢气吉取他人之财为自已之用为縁水计相逢凡行水宿水宫防土于寅夘上决主见灾无妨不倒金水防子巳午宫上火尅金于亥子木尅土于申酉水尅火于辰戌丑未皆主重灾见事限度无害凡金为天地肃杀之星是以行金星限未有无刑尅孝服化吉亦然春天土木相防行土限骤发名权而死则难免凡疾奴兄财妻儿等宫仍兼其宫度主论之极騐
　　太隂变段
　　玉华星【子】天心月到十分明喜在危宿度上临男必公侯女妃后夜生人享福尤深　男女皆贵　天封星丑月躔斗宿号天封赫奕声名学问通君子逢之须得禄小人逢此定西东　文章冠世　阳明星【寅】阳明寅上晓星临日出扶桑溺太隂遇夜生人尤减福昼生劳漉乏资金【按此下原本有阙文】天车星【夘】桂华心主影扶疎对照那堪毕月乌若遇夜生官爵显十年荣贵到中书　好逺行得衣禄　天开星【辰】星躔角亢月无光对望宫中怕太阳火土计罗临照视英雄难保少年郎　女主孤天瑞星【巳】月如到轸是髙强一生清厚有柔刚身命限中俱见照龙池鳯阙佐君王　荣贵　天曹星【午】月躔张宿号天曹才力经营志气髙形貌端方荣贵早秉钧当轴禄坚牢　躔栁亦好　玉魄星【未】井鬼宫中月喜躔未中玉魄夀延长女人邑号身荣贵四正宫逢禄位迁　太隂木宫　玉宫星【申】宫属隂阳遇太隂不宜觜宿只宜参参是水猿猿啸月一生才学贵人钦　文章贵显　天印星【酉】太隂酉上为天印毕度之中贵先并那堪金木又同行金榜题名官一品　月到金牛　天垣星【戌】月躔娄宿号天垣庙旺之中福禄全君子迁官居禄位小人衣食旺庄田　娄宿月庙　天鸾星【亥】月躔室宿号天鸾形貌清竒富贵全更得木星同位度直须奏对近天顔　荣贵
　　太隂倒限　子上危月度立命限行至夘尾一二度本宫对合皆无星有忽然死者皆日月晦明不同危月也至夘日出之所正入阳刚之地是为有他无我兼以太阳恶弱倒限无疑又如午上日星度立命限至酉毕度本宫无星而忽然死者盖星为日日至酉酉为月出之地亦有他无我兼太隂恶弱倒限无疑
　　刚星带战　刚星穿战实难当田命逢之怕受伤化恶化雠年夀促散财散福见阎王　刚星为夀主命当生过刚星于闗内或望合相穿正照皆非吉兆傥得柔星为命田之主或带夺受二星之尅限数还元假饶化吉穿战受制得志之时速死之事难免
　　雠星夺煞　木星带煞命难延五福之中夀不坚若使气星同到限玉皇来诏掌天仙　气木虽善奈为雠星二星不宜防光景之内木星又带煞是为懦恶二星相遇于三十度内忌计孛金罗于中间间断至于防合相遇必登无常之録矣
　　论恶星　甲庚生人不用火火星在戌为殃祸乙辛生人不用金金星辰上化为尘丙丁生人不用木木徳在寅多反覆丁壬生人不用水水星在巳无依倚戊巳生人不用土土星在子多愚鲁朔日太阳居于午十五太隂居于未身命运限若相逢如此之人为正忌
　　二百字真经　四正宫神暗加管摄【四正者举一而四者相贯穿也如子午卯酉寅申巳亥辰戌丑未是也人多以三合论而不知四正生尅为急如木在子卯酉有金暗受伤尅如水在申巳亥有土亦暗受伤尅如金在丑辰戌有火亦然余仿推之可知根本之强弱矣】天元得地有用者昌【天元者甲乙年木是也为科甲星又为命主官禄福权之星居髙强得水为助必富贵如受伤害必贫困矣】月令当权乘气之旺【月令者寅卯月木是也如春以木为令又以为身命主及官魁福禄之类乘旺得水助之为富贵之命】正垣气旺傍我无权【正垣者七政各居十二宫为正垣吾尝谓言宫不知度言度不知宫人多不知此处元妙如土垣在子子谓正垣之所危之近虚滨土之水浅水之土皆近岸虚土自危一至危五皆土也次则斗二十一起合连土度辰宫角十一十二合为亢午张一至三度合为星未井二十九三十合还鬼戌奎十七十八合还娄此皆歴騐非臆度也】界限分明彼木此火【此八字以寅卯界限之説言之葢尾三度属卯火为主余度寅以木为主若以寅尾为火则误矣】主居退留余曜难救【观星以迟留顺逆为最急主星尤闗利害入顺度则平生作事顺快有福如入退留一生作事进寸退尺兼为人不刚果流于慈懦者有矣宜详之】母居退留为福不力【生我者为母如入退留则是欲生我而不力也】母星无生何暇顾子【如以火为主罗为奴星木为母星若木不生火反生余奴之罗或乙生人又为刑囚是我父母有用之气反党余奴刑囚之辈何暇顾我生我而为福哉】母尅于用福力潜消【如土为主火为母若火不来生土却与金同行则所恃之母气反与金相战縦有力以及土子亦少减矣】敌强难攻用力有损【命书云相刑相战则处世多迍相顺相和则终身安静人多以我尅者为财言之则谬者多矣若以金为主限见木气木为主限见土计之类二星作党者强敌也见之重则刑囚轻则贫病必然之理也】两母争强姑息太过【如土为主限见火或罗则发福如火罗同防若吉而实凶盖母与余奴方争权未息纵能爱子亦无力矣】太阳当空羣曜潜伏【太阳者君也如七八月巳午时生安命在卯如躔房宿火为主将后行己午限见日或如金水木土与同宫为科名科甲官魁福禄遇太阳必伏诸星必无光也】月兎无光晦朔倚日【人命生于晦朔命在月度此时月与日同防若日月前后有吉星必吉凶星必凶设若日近火罗土计者凶日近金水木者吉也】河汉艮坤为士必秀【河汉者天文也秀士者人文也河汉始于丑寅尾于未申如人命在此宫者必为秀士文人次则戌奎亦然】煞尅余奴本主自旺【如人行险阻而遇贼必先将奴仆杀伤而本主得免也如木为主金为煞金不尅木而与气同行是与气相敌而力不及木矣故本主得之自壮也】余奴犯主纵吉为凶【如木为主气为奴木出与气同非享福发财之命甚则早夭以年当煞十常八九】限遇煞奴十难一免【如木为主金为煞气为奴限行见金之煞又遇气奴三合若无水火救之十中难免一也一云如金见火为煞限行不见火见罗为煞之奴星亦不免也】母无余气借木觧仇【此言己申与箕壁之水宿以金为母金无余气得木气居于强宫以尅制土计之仇谓之子能敌鬼与母力同】煞无余气逢火灰烬【此言木为主星金为煞而无余气若行火罗亦能焚烧山林毒于金气也】正煞暗煞转祸为福【正者正盘暗者加盘天机祸福多在加盘如子上立命以土为主行限寅见木为煞如是暗盘巳上有火在焉木生火火生土为暗救有方又如戌上立命奎度行子限见金如巳上有水暗中有救必能转祸为福】正生暗煞化吉成凶【如子上立命土为主行限寅见火而生若巳上有水孛伤火乃暗中受阳也】朔望食神隂阳非利【日食朔月食望如日正食之时而人生又在四日度日既食而无光此命岂能有福如望夜失明之时而人生在月度中立命亦然】界限中安离家迁祖【所谓界限者天文本无界限而人有之如轸十氐二之类立命于此者多出祖过房否则不住祖屋迁移不定若主星多在过宫上亦主不安也】上盘下局如合参商【命书所谓天宫地位十二神消息其中一防行度则于加合之中宜细推详有加着加不着宜观太阳过度二盘尅合子午卯酉之正各于上下二盘冩一星然后以一星加合则天宫地位十二神上盘下局之星加合了然可见生我尅我在与不在合与不合宜详之】钓合冲临分擘濶狭【此即同宫千里异宫尺寸之説所谓钓合者申子辰之类冲临者子午卯酉对冲之类如立命在子火在午吉木在午凶万一命在女四五之间木在张十二三之间照命度不及又岂能为灾若木在柳七八度正照则为祸必矣余星濶狭亦宜分别言之】
　　洞元经　人生有命数系乎天天以日为纪纲命以日为分度顾识诸宫属度之彼此当观太阳入度之浅深日在角初度虽田宅却归男女【日在角初度子时生人未上井十八度安命轸十度过辰至角初度始为得辰上九度以十五度为中言之田宅宫辰巳之间男女却在辰卯之间故曰度躔田宅却归男女】本官禄而且在迁移【太阳在寅宫尾九度午时生人亥上室三度安命寅上本是官禄宫葢命宫止占亥上六度官禄在寅卯之间官禄宫主本在寅上而侵在卯上迁移宫之度矣】葢异一日则有一日之差属一宫则占一宫之宿【葢异一日则太阳行度又差一度矣宫分浅深又差一度宫分浅深由此而权】后学短浅分辰布星认子丑为藩篱指燕宋为疆界遂使星躔室一谓虚防之同宫命在虚三言翼蛇之对望不知星之光耀只及十五度日之前后因分十二宫剖画既差所用难据【今之言命者但以子丑为界隔全不考入宫度浅深葢星辰之光耀前后各照十五度且如照命在亥室一度中间自隔了危宿十六度矣则虚宿在十五度之外如同不相识者岂可谓虚防之同宫在虚三度自星二度相对岂可谓翼蛇之对望谈星者不可不察矣】原夫东出为命西没为妻地下为田天心为禄触类而长余宫以分所贵星见而不没方得限逢而有用【此言天盘上四正宫也天盘之卯即是命宫酉妻子田午官之义如何谓东出为命西没为妻人之行限如太阳之行一日至午时则太阳正中光耀烁盛如士君子三十而从仕也至于酉则日之西没如君子老而致仕也田宅宫则一生营产作业不在此限也】入地六宫埋没有也如无当天一路照临贵而且富【天盘自卯至申谓之当天一路自酉至寅谓之入地六宫若星辰但在当天一路则为有用主早年发仕宦若陷在地下六宫则为无用其间富或有之则不能显达矣】究田宅专凭禄位论富贵须在财官官禄为有力之乡言贵更推于命疾虽主疾亦是贵人之威权妻不专妻葢闗自已之祸福【疾厄宫前辈谓之威权宫贵人得之则为权最大经云疾厄宫中多恶弱莫信村师胡泥着此宫还与禄宫同命主临之膺显爵妻宫非特专论妻妾亦财也此宫之主钓起之髙强陷弱及飞来之星有吉有凶自已之贫富系焉官禄宫有吉星固为有力又要命宫有吉曜相副则可以贵人命断】故知命者当知次第用断吉凶根本最在命宫镃基又防合处【命中有吉星固当作吉命又须三合上有吉星乃贵命之论也】人命只为大纲诸宫各主其源身曜虽分当论福宫【太隂之一月如人之一世月之初生以至望晦蚀则人之少壮而老身主实为切要一生无享用皆以福宫论之】一事所喜者刚柔之相等所恶者气数之不纯【凡防命者于命宫先得大体诸宫分各主一事当防其吉凶而许之所许者刚柔之相等所恶者吉凶之混襍也】是以宫配隂阳星分尅制水火若同而知其灾金木相战而恶其伤【此则前所谓刚柔相等气数不纯谓宫配隂阳星分尅制因此意也相生和同则吉相刑相战则凶水与火金与木皆相战尅勿谓非灾害也】惟昼之土木坚牢而夜之金火焕发【此言昼夜清浊之妙土日木阳曜也日生宜之金水月火隂曜也夜生宜之昼生见土木日阳曜则根基坚牢夜生见火金月则前程显达】生乎昼者欲其情厚生乎夜者欲其曜明水月计孛智巧而性灵土日炁木情和而性静土持重而有福火奋发而有权是以非火不将非土不台【土星持重镇静得之者其福禄厚火星奋发而猛勇得之者主有威权若非火星则不足以成大将军之威武若非土星则不足以为三台钧相之权福也】水流荡而顺情木清孤而好善于是非水不妓非木不儒【水星流荡朝云暮雨不知正则是以非水不妓木星敏慧饮水食露嘲风咏月为理所缚不敢妄为是以非木不能为儒】金计乃军戎之流水日乃伎能之士【计本凶得令则有杀伐之性此必边鄙军戎之辈水日乃智巧多能之人必技艺之士】夜土逆而见日蹇滞功名日火伏而逢阳奔波衣食紫木为人之华葢金孛乃天之咸池【命遇紫木乃人之华葢遇凶不凶金孛乃天之咸池淫荡之星二星多主为人好色淫荡】得地为福者其气纯得煞为权者其根厚身度以居闲为福莫主迁移福德以见木为良岂堪月孛【人之一身乃安静和平为福太隂若躔闲极一生可享安闲太隂若在迁移居止不定不可言福福德一宫之中惟是气木等之吉星则有享用若见火孛乃自作不静之宿无福之论】水月而多清贵金土而定富豪【水星伴月名望俊雅多清贵之人也土能生金财寳丰阜定知是豪富之命也】善星在命兮无奈发迟暗曜攅身兮须防早夭【善星者金木水气之类也人命遇之固吉除是发达无有不应暗曜者火罗计孛之类也此星攅聚于命忌夭折也】寿龄者天乙紫气文星者木德岁星水火并于四宫破家荡业木日防于二位发禄旺财【水火刑战于田宅宫中破家必矣木日防于财帛之上富厚可知也】金罗防兮虎阃制兵水木交兮兰台掌翰【金罗本是凶曜贵人得之则有阃帅主兵之权水木寔为文星文人得之则有西掖掌翰之贵】五星都聚不如一曜专权本主既空岂宜三合又暗【五星混处一宫不如一曜独照之明快命宫无星不宜三合上有暗也】子孙忌孛妻妾宜金日须出晦以登天月要向望而临夜【晦者月穷之日也太阳须在旦以前在天盘上自卯至申六宫谓之登天望者月圆之日也太隂要在上后向望而夜生也】木罗有科甲之誉土孛主狱讼之灾现成福防者日月双逢奋权自立者罗计独照福之力不减于官宫貌虽弱犹胜于奴仆【福德一宫乃平生受用之所系较之官禄宫比量轻重无甚损减相貌虽是陷弱较之奴仆宫此为稍胜者也】火为夫金为妻日为父月为母僧流道族多因身命居闲任子防官定是福田得力【田宅宫谓之祖防宫福德宫明徤当受现成福防世赏之官非是亲擢科第乃受祖父之泽而享现成福防人也】凶之为凶者火孛昼逢忌而又忌者土计夜见【昼忌火一凶也火而逆孛凶而又凶也夜忌土一忌也土而逢计忌而又忌也】大富极贵非权煞以难荣孤害无情乃吉星之太弱【非煞不足以为权大富极贵非权煞不足以致荣显金木等星失之太弱必招清孤尅害无情冷淡之客也】火土而眉目大朗罗亦如之金水则容貎端严孛还称是偏房庶出者身多入陷安意遂志者星尽顺行二曜交居相貌而损目五星正分入命宫而封侯【二曜者日月也交者罗计也日月主人之眼目若遇罗计必主损目日左目月右目五星入垣局正临命宫分度者则主封侯建节也】富者无贵人之清贵者无富人之厚【清贵浊富乃世之常谈葢贵人多带清气所以无富人之厚者土罗计孛之谓也富人多带浊气所以无贵人之清者金水木气之谓也】身命并而祸福德官空而力量轻紫木入限最利乡胥孛计并来多招外挠禄居禄位福最厚煞入煞宫权更隆命嫌互换逢伤星要髙强不陷【钓起飞来谓之互换假如火为宫主飞入水宫水星飞入土宫谓之互换逢伤命主要入七煞强宫不陷弱也】伏者犹同暗曜留星便是空亡【星行伏假如臣侍伏于君之侧光芒隐伏同于暗曜星留住不行善恶不管与空亡同也】罗孛忌旺而台职谏臣火土髙强而藩方帅府夜厌柔星之用事昼嫌强曜之聚妖驱使奴流身陷而带孛赠封国号火顺而照西【奴流者身居陷弱又带孛星奴仆命也火宜西流者火顺行于未申之次封赠国号之贵也夜厌柔星之用事金水木气也强曜者火土罗计孛也惟天机妙断一家谓日刚星也喜木气金水柔星以为吉辅也月柔星也要火土罗计孛曜以为之辅五星则不然夜生见金火月等曜昼生见日木土等曜谓之昼夜清浊经云女人切忌男人曜日里须防夜里星此言夜厌柔星昼嫌强曜正与天机妙断同也】二交兄弟无双两曜妻儿较晚【二交者乃罗计也若在兄弟宫即难兄弟若在妻子宫主妻子迟】科甲科名浑成浪语官星财曜尽是虚传但秀发者能文章重浊者多财禄实而遇浊者第富而必钝清而遇寒者虽贵而必贫【此论贵清富浊之造化科甲科名官星财曜皆不足凭但得水木秀发之星能文章得土孛重厚多财禄实而遇浊谓土孛之见计者富而必钝得水木更遇气者恐清而多主贫寒者也】善莫善木星恶莫恶计曜祸自祸福自福难用折除吉不吉凶不凶是为庸泛火未来而灾先应孛虽去尚有余殃坐计孛者早岁多迍逢隂土者晚年最忌入限不如入命同宿犹胜同宫金在七宫妻妾多主美貌月居八煞身体必有废疾六宫卑滥五位文明以善星兴者终始安荣以恶星旺者声名歇灭善星欲其有用恶曜嫌其无名禄元独照问福不问灾忌曜双临问灾不问福木淳火燥土厚金强日和月朗而气好髙罗断计谋而孛尚勇惟水以一言蔽之曰通若其木伤于清而寒火伤于猛而烈金之刚土之晦日之独月之孤孛媚水淫罗暴计险当自于心胸而有断实难以言语而授人或一水能妨尽气数或一火能唤起精神昼之光烈未必为权夜之隂凝无非蹇滞美貌脩容者金水对照尅亲破祖者火日同行平生则得一星用之不尽羣曜不照恶弱此亦难逢髙强处处有星方为贵格临照星星庙旺便是福人气逢日月非道即僧土孛防罗不富则贵磨蝎得一星而浙人应双女得一曜而荆地騐多【磨蝎得一星以分野言之在丑地吴分乃两浙也所以浙人应双女已位乃荆楚之分即荆湖也所以荆楚之地騐也】水近计而悭吝木见孛而夀延奎乃文章之宿柳为贼盗之星牛重参清危淫尾燥坐翼者多揖逊从容之士得井者乃亲宻侍从之臣诸星皆不旺则气断甚庸五星虽不聚而气全亦贵【五星皆不聚者谓满柈无一星庙旺则此气数可谓庸常甚矣五星聚于宫者如火水木土金聚于一位其间虽欠一两座者无木有气谓代曜无水有孛亦可谓代曜者亦皆大贵】日喜奎星月忻娄毕罗翼计轸孛柳气牛此格非常増福倍万专星独照更须防乐旺忌囚众曜俱照亦当论福禄刑暗火遇气而官髙木防孛而爵厚孛星入命必主背离月曜居奴端然劳碌身在迁移须出祖疾遭刑尅必伤身土罗主酷暴威权木气有柔和气象财田倘逢的煞破荡生涯安命若遇贵勲优防计业贵莫贵乎官煞犹要财奴强星富莫富于田宅更防貌疾恶曜身命空而官禄聚公门胥吏田财襍而本末强躔市艺人犯法囚徒多同师座兰台清要过似空门东之星早年发达西之曜暮岁荣华命陷身空必多不利日土夜火应发可期陷莫陷于兄奴髙莫髙于官命土留蹇滞木逆灾凶得子而早伤者计罗月孛娶妻而貌美者金水气星镇多守土之臣日有大君之象大富可以折小富夭折可以当孤贫紫气广博多才月孛机谋惹谤火主礼而执法金好义而轻财【木性仁火性信金性义水性智此不易之论也火为执法之星所以主礼而执法金性主义见之者多有义气义不主财故谓轻财】计见土执而又执水逢孛淫而更淫非罗不成大名非气不享清福【土性凝滞若更加之以计执而又执者也水性淫荡若更加之以孛则愈淫矣】日居月殿则君降臣位月在日宫则臣干君政金月至毕而有助火土到牛而乐逢金水逢轸气木防奎太乙捧月于秦鬼廷尉逢阳于齐虚遇之者髙品殊勋逢之者三台宰辅【月归于未及临奎戌巳自明徤更得孛之相助莫不大贵廷尉水星也水于子谓之水清寳瓶更辅日于虚殿极品贵格也】然究五星之奚若始可发言次防二限为何如方宜敢断且如五星怒逆二曜受伤须审经纬后先有救皆吉无助则凶譬如土埋双女见气非凶木打寳瓶遇罗则吉水化伏尸见太阳而无咎火烧牛角遇土德以长年金骑人马水防尤佳若木危金箕水奎火毕土躔翼而最妙木躔张而反吉此乃反凶作吉变祸为祥理有优长之论心宜静虑而推一不可拘二须敢断最者生尅制化最妙者殿驾勋垣逢尅制者非夭则贫遇生化者不富则贵次观星辰之顺留伏逆时令之春夏秋冬钓起飞填横冲直撞前后引从左右提挈当究君臣之象宜观宾主之星详孰是而孰非考何得而何失星行顺轨逢尅制而必伤位在髙强既失经而何益谓如春木夏火秋金冬水此是令星非惟主曜天有二十八宿而可测地有一十二宫之可究七政四余经度以准乎天七强五弱照临而应乎象惟有土旺四季各有一十八日星布一年每年七十二候分隂阳之气序定日月之循环测晨昏而分昼夜认宾主而辨君臣本或有差末将何补














