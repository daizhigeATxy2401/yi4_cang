　　钦定四库全书　　　　　子部七
　　京氏易传　　　　　　　术数类四【占卜之属】提要
　　【臣】等谨案京氏易传三卷汉京房撰吴陆绩注房本姓李吹律自定为京氏字君明东郡顿邱人受易于焦延夀元帝时以言灾异得幸为石显等所嫉出为魏郡太守卒以谮诛事迹具汉书本传绩有易注已着録房所着有易传三卷周易章句十巻周易错卦十巻周易妖占十二卷周易占事十二巻周易守株三巻周易飞候九卷又六巻周易飞候六日七分八巻周易四时候四卷周易混沌四卷周易委化四巻周易逆刺占灾异十二巻易传积算法襍占条例一卷今惟易传存考汉志作十一篇文献通考作四巻均与此本不同然汉志所载古书卷帙多与今互异不但此编通考所谓四巻者以晁陈二家书目考之盖以杂占条例一卷合于易传三巻共为四卷亦不足疑惟晁氏以易传为即错卦杂占条例为即逆占灾异则未免臆断无据耳其书虽以易传为名而絶不诠释经文亦絶不附合易义上巻中卷以八卦分八宫每宫一纯卦统七变卦而注其世应飞伏游魂归魂诸例下卷首论圣人作易揲蓍布卦次论纳甲法次论二十四气候配卦与夫天地人鬼四易父母兄弟妻子官鬼等爻龙德虎形天官地官与五行生死所寓之类盖后来钱卜之法实出于此故项安世谓以京易考之世所传火珠林即其遗法以三钱掷之两背一面为坼两面一背为单俱面为交俱背为重此后人务趋防径以为卜肆之便而本意尚可考其所异者不以交重为占自以世为占故其占止于六十四爻而不能尽三百八十四爻之变张行成亦谓卫元嵩元包其法合于火珠林火珠林之用祖于京房陆德明经典释文乃于周易六十四卦之下悉注某宫一世二世三世四世游魂归魂诸名引而附合于经义误之甚矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　京氏易传卷上
　　汉　京　房　撰
　　【干下干上】干纯阳用事象配天属金与坤为飞伏居世【壬戌土癸酉金】易云用九见羣龙无首吉【纯阳用九之徳】九三三公为应肖干干夕惕之忧甲壬配外内二象【干为天地之首分甲壬入干位】积算起己巳火至戊辰土周而复始【吉凶之兆积年起月积日起时积时起卦入本宫】五星从位起镇星【土星入西方丽西北居壬戌为伏位】参宿从位起壬戌【壬戌在世居宗庙】建子起潜龙【十一月冬至一阳生】建已至极主亢位【四月龙见于辰阳极隂来吉去凶生用九吉】配于人事为首【干为首也】为君父【乾象坚刚天地之尊故为君父】于类为马为龙【天行运转不息】降五行颁六位【十二辰分六位升降以时消息吉凶】居西北之分野隂阳相战之地易云战于干【干为阳西北隂阳入隂二气盛必战】天六位地六气六象六包四象分万物隂阳无差升降有等【阴阳二十四律吕调矣】人事吉凶见乎其象造化分乎有无【故云变动不居周流六虚】六位纯阳隂象在中【阳中隂隂中阳】阳为君隂为臣阳为民隂为事阳实隂虚明暗之象隂阳可知【三五为阳二四为隂初上潜亢】水配位为福徳【甲子水是干之子孙】木入金乡居宝贝【甲寅木是干之财】土临内象为父母【甲辰土是干之父母】火来四上嫌相敌【壬午火是干之官鬼】金入金乡木渐微【壬申金同位伤木】宗庙上建戌亥干本位【戌亥干之位】阳极隂生【降入姤卦】八卦例诸
　　【巽下干上】姤隂爻用事金木互体天下风行曰姤姤遇也易曰隂遇阳【一隂初生阳气犹盛隂未为敌】与巽为飞伏元士居世【辛丑土甲子水】尊就卑【子孙与父母相代位】定吉凶只取一爻之象【多以少为贵】九四诸侯坚刚在上隂气处下易云系于金柅巽积隂入阳辛壬降内外象建庚午至乙亥【芒种小雪】积算起乙亥水至丙戌土周而复始【灾福之兆生乎五行升降也】五星从位起太白【太白在西居金位】井宿从位入辛丑【辛丑入土元上临母也】建午起坤宫初六爻易云履霜坚冰至建亥龙战于野【戍亥是干之位干伏本位必战积隂之地犹盛故战】配于人事为腹为母【坤顺容于物】于类为马易云行地无疆【此释一爻配坤象本体是干巽今賛一爻起隂假坤象言之】内巽为风干为天天下有风行君子以号令告四方【巽入也风入于坤皆动也故知天下有风动其物也】天风气象三十六【三十六节气降大风象】木入金为始【金纳木也】隂不能制于阳附于金柅易之柔道牵也五行升降以时消息隂荡降入遯【天山遯卦】
　　【艮下干上】遯隂爻用事隂荡阳遯金土见象山在天下为遯【遯退也】隂来阳退也小人君子汚隆契斯义也易云遯世无闷与艮为飞伏大夫居世建辛未为月【丙午火丙寅木】六二得应与君位遇建焉臣事君全身逺害【遯俟时也】建辛未至丙子隂阳遯去终而伏位【从六月至十一月也】积算起丙子至乙亥周而复始【火土同宫天与山遯】阳消隂长无専于败系云能消息者必専者败五星从位起太隂鬼宿入位降丙辰【丙午临元土】配于人事为背为手【艮为背手】于类为狗为山石内外升降隂阳分数二十八候【分隂阳进退】土入金为缓积阳为天积隂为地山所地髙峻逼通于天是隂长阳消降入否【隂逼阳去入天地否卦】
　　【坤下干上】否内象隂长【纯用隂事】天气上腾地气下降二象分离万物不交也小人道长君子道消【隂小人阳君子】易云否之匪人与坤为飞伏三公居世【乙卯木甲辰土】上九宗庙为应君子以俟时小人为灾【乙卯泰来】建壬申至丁丑隂气浸长【七月立秋至十二月大寒】积算起丁丑至丙子周而复始【金丑土同宫吉凶见矣】五星从位起嵗星【木星入卦用事】柳宿从位降乙卯【乙卯临三公】气分气候三十六【六六三十六积算吉凶】隂阳升降阳道消铄隂气凝结君臣父子各不迨及【隂荡阳来道行矣】易曰其亡其亡系于苞桑【苞桑则丛桑也】天地清浊隂薄【音搏】阳消天地盈虚与时消息危难之世势不可久五位既分四时行矣【君子当危难世独志难不可久立特处不改其操将及泰来】上九云否终则倾何可长也【否极则泰来】隂长降入于观【九四被隂逼入观卦】
　　【坤下巽上】观内象隂道已成威权在臣虽大观在上而隂道浸长与巽为飞伏诸候临世【辛未土壬午火】反应元士而奉九五【君位也】易云观国之光利用賔于王【臣道出于六四爻也】建癸酉至戊寅隂阳交伏【秋分至立春】积算起戊寅至丁丑周而复始【用金为首】金土火互为体五星从位起荧惑【火星入卦用事吉凶】星宿从位降辛未【星宿入诸侯宫木星同位】土木分气二十八【积算分配六位吉凶爻定数】隂阳升降定吉凶成败取六四至于九五成卦之终也易云观我生【我生即道也】又云风行地上【君子之徳风小人之徳草也】列象分爻以定隂阳进退之道吉凶见矣地上见巽积隂凝盛降入于剥【九五退隂入剥卦】
　　【坤下艮上】剥柔长刚减天地盈虚【建戌至建亥】体象金为本随时运变水土用事成剥之义出于上九易云硕果不食君子得舆小人剥庐【君子全得剥道安其位小人终不可安也】与艮为飞伏【丙子水壬申金】天子治世反应大夫建甲戌至己卯隂阳定候【寒露至春分】积算起己卯木至戊寅木周而复始【吉凶之兆见于有象】纯土配金用事五星从位起镇星【土星入卦】张宿从位降丙子【张宿入天子宫】金土分气三十六【积算六位起吉凶天地盈虚气候】易象云山附于地剥君子俟时不可茍变存身避害与时消息春夏始生天气盛大秋冬严杀天气消灭故当剥道已成隂盛不可逆阳息隂専升降六爻反为游魂荡入晋【积隂反入晋卦】
　　【坤下离上】晋隂阳返复进退不居精粹气纯是为游魂【为隂极剥尽阳道不可尽灭故返阳道道不复本位为归魂例入卦】金方以火土运用事与离为飞伏【己酉金丙戌土】诸侯居世反应元士建己卯至甲申隂阳继【春分立秋】积算起甲申金至癸未土周而复始【游魂取象配于正位吉凶同矣】五星从位起太白【卦配金星入用】翼宿从位降己酉金【翼宿北方入晋卦行事】二象分二十八运配金土积算气无差于晷刻吉凶列陈象在其中矣天地运转气在其中矣乾道变化万物通矣【干分八卦至大有复卦】六爻交通至于六卦隂阳相资相返相尅相生至游魂复归本位为大有故曰火在天上大有为归魂卦定吉凶配人事五行象干为指归地【凢八卦分为八宫每宫八卦八八六十四卦定吉凶配人事天地山泽草木日月昆虫包含气足矣】
　　【干下离上】大有卦复本宫曰大有内象见干是本位【八卦本从干宫起至大有为归魂】纯金用事与坤为飞伏【甲辰土乙卯木】三公临世应上九为宗庙建戊寅至癸未【立春正月至大暑时也】积算起癸未土至壬午火周而复始【吉凶与乾卦同用】五星从位起太隂【太隂水星入卦用事】轸宿从位降甲辰【二十八宿分轸星入大有卦用事行度吉凶可见】金土分象三十六候配隂阳升降六位相荡返复其道【复归本位也】吉凶度数与乾卦同分六五隂柔为日照于四方象天行健【六龙御天】少者为多之所宗六五为尊也【柔处尊位以柔履刚以隂处阳能柔顺于物万物归附故曰照于四方】易曰火在天上大有【离为火为日故曰大有】隂阳交错万物通焉隂退阳伏返本也乾象分荡八卦入大有终也干生三男次入震宫八卦【干生三男坤生三女阳以阳隂以隂求竒耦定数于象也】
　　【震下震上】震分隂阳交互用事属于木徳取象为雷出自东方震有声故曰雷雷能警于万物为发生之始故取东也为动之主为生之本易系云帝出乎震【安为动主静为躁君】与巽为飞伏【庚戌土辛卯木】宗庙处上六【隂为阳之主震动动须由隂阳交互震动也】运数入丙子至辛巳【大雪至小满】积算起辛巳至庚辰土宫配吉凶周而复始【吉凶配木官以土用事】五星从位起嵗星【木星入卦用事】角宿从位降庚戌土【庚戌入震用事临上六爻庚戌土位为元首】内外木土二象俱震易曰震惊百里又云畏隣戒也【震为雷声惊于百里春发秋收顺天行也取象定吉凶】取象为阳配爻属隂故曰隂阳交错而为震气分数三十六定吉凶于顷刻毫厘之末无不通也无不备也【定隂阳数考人之休咎起于积算终于六位也】隂阳交互阳为隂隂为阳隂阳二气荡而为象故初九三隂为豫【入豫卦】
　　【坤下震上】豫卦配火水木以为阳用事易云利建侯行师又云天地以顺动故日月不过四时不忒【坤顺震动】圣人以顺动则刑罚清而民服与坤为飞伏【乙未土庚子水】世立元士为地易奉九四为正正建丁丑至壬午【大寒芒种】积算起壬午至辛巳以六爻定吉凶周而复始【火土算休咎】五星从位起荧惑【荧惑火星入卦用事】亢宿从位降乙未土【亢宿配乙未土】上木下见土内顺外动故为悦豫时有屯夷事非一揆爻象适时有凶有吉人之生世亦复如斯或逢治世或逢乱时出处存亡其道皆系易云大矣哉隂阳升降分数二十八极大小之数以定吉凶之道【积算壬午入乙未推吉凶】豫以阳适隂为内顺成卦之义在于九四一爻以阳荡隂君子之道变之于解【豫卦以隂入阳成九四之徳变入解卦阳入隂成解之徳】
　　【坎下震上】解隂阳积气聚散以时内险外动必散易云解者散也解也品彚甲拆雷雨交作【震雷坎雨】积气运动天地剖判成卦之义在于九二与坎为飞伏【戊辰土庚寅木】立大夫于世为人而六五降应委权命于庶品建戊寅至癸未【立春大暑】推吉凶于隂阳定运数于嵗时积算起癸未至壬午周而复始【土火入数起宫】五星从位起镇星【镇星土位】氐宿从位降戊辰【氐宿入戊辰】木下见水动而险隂阳会散万物通焉升降属阳荡隂以阳为尊尊者髙而卑者低变六三为九三恒卦分气候定数极位于三十六【金水入数合卦成数定日月时】变坎入巽居内象为雷风运动鼔吹万物谓之恒【入恒卦】【巽下震上】恒久于其道立于天地雷与风行隂阳相得尊卑定矣号令发而万物生焉【万物得其道也生者道一作进也】雷风行而四方齐也【齐者整肃】与巽为飞伏【辛酉金庚辰土】三公治世应于上六宗庙【宗庙爻】建己卯至甲申【春分立秋】金木起度数积算起甲申至癸未周而复始【金木入宫】五星从位起太白【太白金星入卦用事】房宿从位降辛酉【房宿入卦立秋用】上下二象见木分隂阳于内外【内巽隂外震阳】气候分数三十八【金木入卦分节】九三至于阳屯之位不顺所履无定其位【恒者常也而九三以阳居位立于隂阳交互之上是知不久为缺所然缺】易云不恒其徳或承之羞隂阳升降反于隂君道渐进臣下争权运及于升【次降入升卦】
　　【巽下坤上】升阳升隂而隂道凝盛未可便进渐之曰升升者进也卦虽隂而取象于阳故曰以阳用事【内巽隂木阳也】与坤为飞伏【癸丑土庚午火】诸侯在世元士为应侯建庚辰至乙酉【清明秋分】积算起乙酉至甲申周而复始【金水合木官见象定吉凶】五星从位起太隂【太隂水星入卦取象】心宿入位降癸丑【心宿入卦配土位】土下见木内外俱顺动隂阳而长嵗时人事配吉凶发乎动【占嵗时人事吉凶之兆见乎动】易系云吉凶悔吝生乎动气配象数位三十六【分隂爻数分阳爻数】自下升髙以至于极至极而反以修善道而成其体【合抱之木始于毫末】隂道革入阳为坎水与风见井【入井卦】
　　【巽下坎上】井隂阳通变不可革者井也井道以澄清不竭之象而成于井之徳也易云井者徳之基又云往来井井见功也改邑不改井徳不可渝也【井道以澄清见用为功也井象徳不可渝变也】与坎为飞伏【戊戌土庚申金】九五处至尊应用见本象建辛巳至丙戌【小满寒露】积算起丙戌至乙酉周而复始【火土入卦起算数】五星从位起嵗星【木星入卦东方用事】尾宿从位降戊戌【尾宿配戊戌入卦宫】坎下见风险于前内外相资益于君【井以徳立君正民信徳以其道也】贤人有位君子不孤传曰徳不孤必有隣【六爻各处其务反覆隂阳变化各得其道也】气所象定数于二十八【爻配隂阳分人事吉凶具见矣】天地之数分于人事【近取诸身逺取诸物】吉凶之兆定于隂阳隂生阳消阳生隂灭二气交互万物生焉震至于井隂阳代位至极则反与巽为终退复于本故曰游魂为大过【降入大过卦】
　　【巽下兊上】大过隂阳代谢至于游魂系云精气为物游魂为变是故知鬼神之情状互体象干以金土定吉凶去本末取二五为过之功【大者相过】与坎为飞伏【丁亥水戊申金】降诸侯立元首元士居应上建丙戌至辛卯【起元气从丙戌至辛卯为卦建建者则所生之位今立建起至辛卯取隂阳至位极处也寒露至秋分】积算起辛卯至庚寅周而复始【土木入卦用事】五星从位起荧惑【荧惑火星入卦】箕宿从位降丁亥【箕宿配丁亥水合卦宫也】隂阳相荡至极则反反本及末于游魂分气三十六【六爻极隂阳之数三十六五行分配定吉凶于积算】阳入隂隂阳交互反归于本曰归魂降随卦【入泽雷随卦】【震下兑上】随震象复本曰随【内见震也】内象见震曰本【从震起至随为归魂】纯木用事与巽为飞伏【庚辰土辛酉金】世立三公应宗庙建乙酉至庚寅【秋分立春】积算起庚寅至己丑【土木入卦气算】周而复始【吉凶定于算数为凖】五星从位起镇星【镇星上入卦用事】计都从位降度辰【计都配庚辰土入卦分吉凶】气候分数二十八【定数于六位】六位虽殊吉凶象震进退随时各处其位无差晷刻内外二象恱而动随附于物系失在于六爻【易云系丈夫失小子乂云系小子失丈夫此之谓也】吉凶定于起算之端进退见乎随时之义金木交刑水火相敌休废于时吉凶生焉震以一君二民动得其宜【震一阳二隂阳君隂民得其正也】本于干而生乎震故曰长男隂阳升降为八卦至随为定体资于始而成乎终坎降中男而曰坎互阳爻居中为坎卦
　　【坎下坎上】坎积隂以阳处中柔顺不能履重刚之险故以刚克柔而履险而曰阳是以坎为属中男分北方之卦也与离为飞伏【戊子水己巳火】世立宗庙居于隂位比近九五全于坎道逺于祸害三公居应亦为隂暗成坎之徳在于九五九二也【内外居坎阳处中而为坎主纯隂得阳为明臣得君而安其居也一作君得臣而显其道也】建起戊寅至癸未【大暑大雪】积算起癸未至壬午周而复始【金水入卦本同宫气起算时日嵗月吉凶】五星从位起太白【太白金星入水宫】牛宿从位降戊子【二十八宿从位八卦周而复始】嵗运数三十六【配六位分隂阳三百五十六余日四分之一分五行配运气吉凶见矣】内外俱坎是重刚之位易曰坎陷也【坎水能深陷于物处坎之险不可不习故曰习坎便习之习后可得履于险而不陷没者不以刚履柔不能成坎之道也】震以阳居初能震动于物能为动主【干生震一阳居于初震为长男】坎以阳居中为重刚之主故以坎为险阳变隂成于险道今以隂变阳止于为节【次入于节卦】
　　【兊下坎上】节水居泽上泽能积水阳止于隂故为节节者止也阳荡隂而积实居中恱内而险于前隂阳进退金水交运与兊为飞伏【丁巳火戊寅木】元士立元首见应诸侯【金火受其气纳到内】建起甲申至己丑【为本身节气立秋大寒】积算起己丑至戊子周而复始【金水坎火运入卦杂定吉凶】五星从位起太隂【太隂属水入卦用事】女宿从位降丁巳【配象入积算】金上见水本位相资二气交争失节则嗟易云不节若则嗟若分气二十八【积算起数二十八】中男入兑少女分荡入隂中位见阳升降见长男次入水雷屯【是则节险入阳荡九二爻体归于阳次入屯卦】
　　【震下坎上】屯内外刚长隂阳升降动而险凡为物之始皆出先难后易今屯则隂阳交争天地始分万物萌兆在于动难故曰屯【水在雷上如云雷交作天地草昧经纶之始无出于此也】故易曰屯如邅如乘马班如泣血涟如【屯难之际盘桓不进之貌】难定乃通易云女子贞不字十年乃字【字爱也时通则道亨合正匹也】土木应象见吉凶与震为飞伏【庚寅木戊辰土】世上见大夫应至尊隂阳得位君臣相应可以定难于草昧之世建乙酉至庚寅【秋分立春】积算起庚寅至己丑周而复始【土木配本宫起积算】五星从位起嵗星【木星入卦】虚宿从位降庚寅【虚宿入六二庚寅位】分气候三十六【定吉凶之数】阳适隂入中女子午相敌见吉凶【动入离象见既济】
　　【离下坎上】既济二气无冲隂阳敌体世应分君臣刚柔得位曰既济【离坎分子午水上火下性相交敌不间隔是曰既济也】与离为飞伏【己亥水戊午火】世上见三公应上见宗庙内外隂阳相应坎离相约上下交【坎水润下离火炎上二气相交为既济】五行相配吉凶丽乎爻象【吉凶之兆见乎爻象】建丙戌至辛卯【寒露春分】卦气分节气始丙戌受气至辛卯成正象考六位分刚柔定吉凶积算起辛卯至庚寅周而复始【土木见运入卦】五星从位起荧惑【荧惑火星入卦】危宿从位降己亥【危宿入己亥】分气候二十八【定六爻之类考吉凶之兆】坎入兊为积隂二象分俱隂上下反覆卦变革【坎入革六四荡之入阳变体为隂也】
　　【离下兊上】革二隂虽交志不相合体积隂柔爻象刚健可以革变兊上离下【中虚】务上下积隂变改之兆成物之体故曰革易云君子豹变小人革面与兊为飞伏【丁亥水戊申金】诸侯当世见元士九五六二为履正位天地革变人事随而更也【更者变也】建始丁亥至壬辰【小雪清明】水土配位【土水入卦】积算起壬辰至辛卯周而复始五星从位起镇星【土星入卦】室宿从位降丁亥【二十八宿室宿入卦革丁亥土】分气候三十六其数起元首【分隂阳之象数吉凶生矣】上金下火金积水而为器【器能盛纳于物】火变生而为熟生熟禀气于隂阳革之于物物亦化焉【五行类五色五色类万物禀和气气即顺刚即逆逆即反反即败】易云己日乃孚【孚犹信也】隂阳更始动以见吉凶【震主动也】动以柔当位刚防之光大革变于丰【外卦兊入震为丰卦】
　　【离下震上】丰雷火交动刚柔散气积则暗动乃明易云丰其屋蔀其家闚其户閴其无人三嵗不觌乃凶【上六积暗而动凶之于上反下见隂之兆】火木分象配于积隂与震为飞伏【庚申金戊戌土】隂处至尊为世大夫见应君臣相暗世则可知臣强君弱为乱世之始建生戊子至癸巳【大雪小满】雷与火震动曰丰宜日中夏至积隂生丰当正应吉凶见矣【日中也】积算起癸巳至壬辰周而复始【火土起算】五星从位起太白【太白金星入卦】壁宿从位降庚申【壁宿入坎至丰庚申入土】分气候二十八【积算定六位起数二十八】上木下火气禀纯阳隂生于内阳气杂正性溃乱极乃反为游魂入积隂【震入坤也】隂阳升降反归于本变体于有无吉凶之兆或见于有或见于无隂阳之体不可执一为定象于八卦阳荡隂隂荡阳二气相感而成体或隠或显故系云一隂一阳之谓道【一者道也】外卦震降隂入明夷【次入明夷卦】
　　【离下坤上】明夷积隂荡阳六位相伤外顺而隔于明处暗不分【一作明】伤于正道曰明夷【夷者伤也】五行升降八卦相荡变阳入纯隂【春夏之秋冬也】隂道危阳道安故与震为飞伏【癸丑土庚午火】伤于明而动乃见志【震动也】退位入六四诸侯在世元士为应君暗臣明不可止【箕子与纣也】建起六四癸巳至戊戌【游魂及六四爻数起小满至寒露】积算起戊戌至丁酉周而复始【土金入卦起算数】五星从位起太隂【太隂水星入卦】奎宿从位降癸丑【奎宿入明夷配六四癸丑土上】分气三十六【三十六数入卦起算推吉凶】地有火明于内暗于外当世出处为众疑之所及反伤于明易曰三日不食主人有言隂阳进退金水见火气不相合六位相荡四时运动静乃复本故曰游魂【以本宫八卦相荡六位推迁也】次降归魂入师卦
　　【坎下坤上】师变离入隂伤于正道复本归坎阳在其中矣【内卦坎为本宫】处下卦之中为隂之主利于行师易云师者众也众隂而宗于一阳得其贞正也与离为飞伏【离入坎也】隂阳相薄刚柔迁位【戊午火己亥水】世主三公应为宗庙建始壬辰至丁酉【清明秋分】积算起丁酉至丙申周而复始【金火入卦起算】五星从位起嵗星【嵗星木入卦】娄宿从位降戊午【娄宿入坎卦归魂六三爻】分气二十八【起算入卦吉凶】地下有水复本位六五居隂处阳位九二贞正能为众之主不溃于众易云师贞丈人吉入卦始于坎隂阳相荡反至于极则归本坎中男【阳居九二称中男】升降得失吉凶悔吝防于六爻六爻之设出于蓍蓍之得象而卦生积算起于五行五行正则吉极则凶吉凶之象显于天地人事日月嵗时坎之变于艮艮为少男少男处卦之末为极也【震一阳居初爻坎二阳处中艮三阳处卦之末故曰阳极为少男又云止也】次入艮卦
　　【艮下艮上】艮干分三阳为长中少至艮为少男本体属阳阳极则止反生隂象易云艮止也于人为手为背取象为山为石为门为狗上艮下艮二象土木分气候与兊为飞伏【丙寅木丁未土为少男取少女相配】世上见宗庙三公为应隂阳迁次长幼分形【干三生男将至艮极少长分形长中分之为建也】庚寅至乙未【立春大暑】隂长阳极升降六位进退顺时消息盈虚积算起庚寅至己丑周而复始【木土入卦】五星从位起荧惑【荧惑火星入卦】胃宿从位降丙寅【胃宿入卦分位】分数位三十六【配位六卦分吉凶】金木相敌升降以时艮止于物背于物易云时止则止时行则行刚极阳反隂长积气止于九三初六变阳取其虚中文明在内成于贲次降入贲卦
　　【离下艮上】贲泰取象上六柔来反刚九二刚上文柔成贲之体止于文明贲者饰也五色不成谓之贲文彩杂也山下有火取象文明火土分象与离为飞伏【己卯木丙辰土】世立元士六四诸侯在应隂柔居尊文柔当世素尚居髙侯王无累易云贲于丘园束帛戋戋建始辛卯至丙申【春分立秋】积算起丙申至乙未周而复始【金土入卦起算】五星从位起镇星【镇星入卦】昴宿从位降己卯【昴宿配贲卦初九阳位起算】分气候二十八【起六位五行算吉凶】土火木分隂阳相应为敌体上九积阳素尚全身逺害贵其正道起于潜至于用九【假干初上为喻也】隂阳升降通变随时离入干将之大畜次降六二中虚为三连入大畜卦【隂消阳长】
　　【干下艮上】大畜阳长隂消积气凝盛外止内健二隂犹盛成于畜义易云既雨既处畜消时行阳未可进取于下卦全其健道君子以时顺其吉凶与干为飞伏【甲寅木丙午火】建始壬辰至丁酉【清明秋分】积算起丁酉至丙申周而复始【金土入卦分吉凶起算】五星从位起太白【太白金星入卦推吉凶】毕宿从位降甲寅【毕宿入大畜九二甲寅上】九二大夫应世应六五为至尊隂阳
　　相应以柔居尊【阙】　　　　　　　　　为畜之主分气候二十八【极隂阳之数定吉凶之兆】山下有干金土相资阳进隂止积雨润下畜道光也乾象内进君道行也吉凶升降隂阳得位二气相应阳上薄隂隂道凝结上于阳长为雨反下九居髙位极于畜道反阳为隂入于兊象六三应上九上有阳九反应六三成于损道次降损卦【干入兊九三之变六二】【兊下艮上】损泽在山下卑险于山山髙处上损泽益山成髙之义在于六三在臣之道奉君立诚易云损下益上【干九三变六三隂柔益上九臣奉君之义】与兊为飞伏【丁丑土丙申金】三公居世宗庙为应【六三上九】建始癸巳至戊戌【小满寒露】积算起戊戌至丁酉周而复始【土火入官起积算】五星从位起太隂【太隂水星入卦用事】觜宿从位降丁丑【二十八宿配觜宿入损卦六三爻起算嵗月日时】土星入卦配吉凶隂阳相荡位不居【土金入损卦起算隂阳相生六位变动不居也】六爻有吉凶四时变更不可执一以为规【六爻吉凶随时更变或春或夏或秋或冬嵗时运动】分气候二十八【二十八起数算吉凶入卦】隂阳升降次艮入离见睽之象损益六爻刚长隂次入火泽睽卦
　　【兊下离上】睽火泽二象气运【一作转】非合隂消阳长取象何比惟阳是从隂阳动静刚柔分焉先睽后合其消通也文明上照幽暗分矣【兊处下为积隂暗之象也离在上为明照于下】易云见豕负涂载鬼一车先张之弧后说之弧往遇雨则吉羣疑亡也【先疑暗也后说明也】与离为飞伏【己酉金丙戌土】诸侯立九四为世初元士为应建始甲午至己亥【芒种小雪】积算起己亥至戊戌【水土入卦】五星从位起嵗星【嵗木星入卦】参宿从位降己酉【二十八宿配参宿入卦己酉土】分气候三十六【起数积算】金火二运合土宫配吉凶于嵗时六五隂柔处文明九二四得立权臣隂阳相荡六位逆迁变离入干健于外象坎入履【隂阳推迁变化六爻吉凶之兆着于要之爻如臣事君近多忧也】次降入天泽履卦
　　【兊下干上】天下有泽曰履【履者礼也】得位吉失位凶【当履之时】素尚吉易云视履考祥其旋元吉与干为飞伏【壬申金丙子水】六丙属八卦【艮六丙也】九五得位为世身九二大夫合应象建始乙未至庚子【大暑大雪】积算起己亥至庚子【金水入卦配六位算吉凶】五星从位起荧惑【荧惑火星入卦】井宿从位降壬申【二十八宿入卦井宿入壬申】分气候金火入卦起于极数二十八【二十八数起丙辰推吉凶】阳多隂少宗少为贵得其所履则贵失其所履则贱易云眇能视跛能履【此履非其位六三也】吉凶取此文为凖六位推迁积欠起算数休王相破资益可定吉凶也升降反位归复止于六四入隂为游魂中孚卦【次入中孚卦】
　　【兊下巽上】中孚隂阳变动六位周匝反及游魂之卦【金木合上运入卦象】互体见艮止于信义【中孚信也】与干为飞伏【辛未土壬午火】艮道革变升降各禀正性六四诸侯立世应初九元士九五履信九二反应气候相合内外相敌【隂胜阳阳胜隂刚柔相薄六爻反应柔顺相合吉凶见矣】建始庚子至乙巳【大雪小满】积算起乙巳至甲辰周而复始【火土入卦起积算】五星从位起镇星【镇星土星】鬼宿从位降辛未【二十八宿配鬼宿入卦推吉凶】分气候三十六【配卦算吉凶之位】风与泽二气相合巽而说信及于物物亦【一作必】顺焉易云信及豚鱼【豚鱼幽微之物信尚及之何况于人乎】兊入艮六三入阳内二阳归隂隂阳交互复本曰归魂次降归魂风山渐卦【内见艮】
　　【艮下巽上】渐隂阳升降复本曰归魂之象巽下见艮隂长阳消柔道将进【艮变八卦终于渐渐终降纯隂入坤分长女三隂之兆也柔道行也】与兊为飞伏【丙申金丁丑土】九三三公居世宗庙为应建始己亥至甲辰【小雪清明】积算起甲辰至癸卯周而复始【土木见运入卦算吉凶】五星从位起太白【太白西方之卦定吉凶】柳宿从位降丙申【二十八宿柳宿入卦定吉凶】分气候二十八【定数配吉凶入卦起算】上木下土风入艮象渐退之象也互体见离主中文明九五位得进道明也【九五处互体卦之上进文明也】六二隂柔得位应至尊易云鸿渐于磐饮食衎衎【贤人进位也】隂阳升降八卦将尽六十四爻隂阳相杂顺道进退次于时也少男之位分于八卦终极阳道也阳极则隂生柔道进也降入坤宫八卦【阳卦三十二宫为阳干震坎艮也】







　　京氏易巻上
　　钦定四库全书
　　京氏易传卷中
　　汉　京　房　撰
　　【坤下坤上】坤纯隂用事象配地属土柔道光也隂凝感与干相纳臣奉君也易云黄裳元吉六二内卦隂处中臣道正也与干为飞伏【癸酉金壬戌土】宗庙居世三公为应未免龙战之灾无成有终【隂臣阳君臣不敢为物之始阳唱隂和君命臣终其事也】初六起履霜至于坚冰隂虽柔顺气亦坚刚为无邪气也建始甲午至己亥【芒种小满】积算起己亥至戊戌周而复始【纯土用事入积算定吉凶】五星从位起太隂【太隂水星入卦】西南方之卦【镇星入卦配坤西南】星宿从位降癸酉金【二十八宿八卦星宿降坤上六癸酉金】分气候三十六【起积为数三十六】隂中有阳气积万象故曰隂中隂隂阳二气天地相接人事吉凶见乎其象六位适变八卦分焉【六位变动八卦显著】隂虽虚纳于阳位称实【六五六三之类也】升降反复不能久处千变万化故称乎易易者变也隂极则阳来隂消则阳长衰则退盛则战易云上六龙战于野其血黄阳属【干配西北积隂之地隂盛故战乾坤倂处天地之气杂称黄也】阳来荡隂坤内卦初六适变入阳曰震隂盛阳微渐来之义故称复次降阳入地雷复卦
　　【震下坤上】复隂极则反阳道行【一作正】也易云君子道长小人道消又曰七日来复【七日阳之称也七九称阳之数也谓坤上六隂极阳战之地隂虽不能胜阳然正当盛阳不可轻犯六阳涉六隂反下七爻在初故称七日日亦阳也】六爻反复之称【注在前】易云初九不远复无只悔【反至初九阳来隂复去违也】六爻盛卦之体总称也月一阳为一卦之主与震为飞伏【庚子水乙未土】初九元士之世六四诸侯见应建始乙未至庚子【大暑大雪见起坤六月至十一月戊子为正朔见复之兆】积算起庚子至己亥【积算起庚子至己亥十月至十一月年亦然】周而复始土水见候五星从位起嵗星【嵗星木星入复卦合水土配吉凶】张宿从位降庚子【二十八宿分张宿入复卦庚子水上】分气候二十八【积算起数二十八定吉凶六爻】坤上震下动而顺是阳来荡隂隂柔反去刚阳复位君子进小人退易云休复元吉阳升阴降变六二入兊象次并临二阳将进内为恱隂去阳来气渐隆【隂不敢拒阳奉命而已】次降入地泽临卦
　　【兊下坤上】临阳长隂消悦而顺金土应候刚柔分震入兊二阳刚本体隂柔降入临临者大也阳爻健顺阳交退散易曰君子之道易云至于八月凶【建丑至未也】阳长六爻反复吉凶之道可见矣【至于八月入遯】与兊为飞伏【丁卯木乙巳火】九二大夫立世六五至尊应上位建始丙申至辛丑【立秋大寒】七月积气至六月吉凶随爻考污隆【旺则隆衰则污】积算起辛丑至庚子【积算起金土入卦推休咎于六爻】五星从位起荧惑【荧惑火星入卦用事】翼宿从位在丁卯【二十八宿翼宿入卦九二爻木上】分气候三十六【定隂阳之数起于三十六积算】坤下见兊悦泽临阳升隂降入三阳乾象入坤即泰卦【临卦内象先阳长逼隂成干为泰象】外坤积隂内兊亦为隂二阳合体柔顺之道不可贞吉凶以时配于六位用于阳长之爻成临之义六三将变阳爻至次降入泰卦【次入地天泰卦】
　　【干下坤上】泰乾坤二象合为一运天入地交泰万物生焉小往大来阳长隂危金土二气交合易云泰者通也通于天地长于品彚阳气内进隂气升降升降之道成于泰象与干为飞伏【甲辰土乙卯木】三公立九三为世上六宗庙为应候建始丁酉至壬寅【秋分立春】积算起壬寅至辛丑周而复始【金土位上起积算吉凶】五星从位起镇星【土星入卦】轸宿从位降甲辰分气候二十八【积算起二十八数于甲辰位】地下有天阳道浸长不可极极则否成【三阳务上坤顺而往往而不已否道至】存泰之义在于六五隂居阳位能顺于阳隂阳相纳二气相感终于泰道外卦纯隂阳来刚柔成于震象隂降阳升居干上成大壮【次降隂升阳入雷天大壮卦】
　　【干下震上】大壮内外二象动而健阳胜隂而为壮【内阳升降二象俱阳曰大壮】易曰羝羊触藩羸其角进退难也壮不可极极则败物不可极极则反故曰君子用罔小人用壮与震为飞伏【庚午火癸丑上】九四诸侯立世初九元士在应建始戊戌至癸卯【寒露至春分】积算起癸卯至壬寅【土木入卦起积算】五星从位起太白【太白金星入卦】角宿从位降庚午【二十八宿入卦配角宿入大壮庚午九四爻上】分气候三十六【积算起数庚午火定吉凶】雷在天上健而动阳升隂降阳来荡隂吉凶随爻着于四时九四庚午火之位入坤为卦之本起于子灭于寅隂阳进退六位不居周流六虚外象震入兊为隂悦适爻为刚长次降入夬阳决隂之象入泽天夬卦
　　【干下兊上】夬刚决柔隂道灭五阳务下一隂危上将反游魂九四悔也泽上于天君道行也【夬五世六位周而复始为游魂至九四成隂入坎为需】与兊为飞伏【丁酉金癸亥水】九五立世九二大夫为应【九五在兊象为世泽小于天也】建始己亥至甲辰【小雪清明】积算起甲辰至癸卯周而复始金木分干兊入坤象【入坤宫起积算】五星从位起太隂【太隂水星入卦起算】亢宿从位降丁酉【二十八宿配亢宿入夬卦丁酉金上起】分气候二十八【积算起宫二十八入卦甲辰还丁酉金上定吉凶】易云泽上于天夬扬于王庭柔道消消不可极反于游魂九四柔来文刚隂道存也隂之道不可终否刚柔相济日月明矣天地定位人事通也【凡卦隂极阳生阳极隂生生生之义不絶之貌日月循环天地交泰隂阳相荡六位交分万物生焉】故曰雷动风行山泽通气人之运动体斯合矣【人禀五常三焦九窍风火逓相兼济以一位亏四体嬴焉】隂阳升降反复道也次降入游魂水天需卦
　　【干下坎上】需云上于天凝于隂而待于阳故曰需需者待也三阳务上而隔于六四路之险也【外卦坎水为险亦隂称血也】坤之反覆适阳入隂【夬卦九四入需卦成六四隂之位也】隂阳交防运动隂雨积而凝滞于阳通乃合也【羣阳务上一隂报之故凝滞雨乃合】与兊为飞伏【戊申金丁亥水】游魂立世诸侯应初九元士建始甲辰至己酉【清明秋分】积算起己酉至戊申周而复始金土入干坎【积算起宫定吉凶】五星从位起嵗星【嵗星木星入卦】氐宿从位降戊申【二十八宿降氐宿入坤宫游魂卦六四戊申金上起积算吉凶】分气候三十六【定吉凶总三十六位起算】干外见坎健而进险在前也需于饮食争于坎也隂阳相激胜负有倚反为不速敬终有庆隂阳渐消阳道行行反复其位不妄于隂坎降入归魂水地比卦坤之归魂也
　　【坤下坎上】比反本复位隂阳相定六爻交互一气在也水在地上九五居尊万民服也【比卦一阳五隂少者为贵众之所尊者也】比亲于物物亦附焉原筮于宗归之于众诸侯列土君上崇之奉于宗祧盟契无差邦必昌矣与干为飞伏【乙卯木甲辰土】归魂六之三公居世应上六宗庙建始癸卯至戊申【春分立秋】积算起戊申至丁未周而复始五星从位起荧惑【火星入卦】房宿从位降乙卯【二十八宿配房宿入坤归魂乙卯木位上】分气二十八【积算起二十八数】隂道将复以阳为主一阳居尊羣隂宗之六爻交分吉凶定矣地道之义妻道同也臣之附君比道成也归魂复本隂阳相成万物生也故曰坤生三女巽离兊分长中下【巽长女离中女兊少女】以阳求隂干之巽为长女
　　【巽下巽上】巽阳中积隂而巽顺【本乾象隂来荡成巽巽者顺也】风从穴入于物号令齐顺天地明也内外禀于一隂顺于天地道也声闻于外逺彰柔顺隂阳升降柔依刚也本于坚刚隂来又柔东南向明齐肃隂阳与震为飞伏【辛卯木庚戌土】宗庙居世三公在应【上九九三】建始辛丑至丙午【大寒芒种】积算起丙午至乙巳周而复始【缺　火木与二十八宿分虚宿入巽上九辛卯木上】分气其数三十六【分三十六数入卦起算】隂气起阳阳顺于隂隂阳和柔升降得位刚柔分也隂不可盈晷刻倾也初六适变阳来隂退健道行也三阳务进外隂阳也适变于内外未从也次降隂交于阳九为小畜卦【初六变初九也】
　　【干下巽上】小畜易云密云不雨自我西郊小畜之义在于六四三阳连进于一危也外巽体隂畜道行也巽之初六隂荡阳气感积隂不能固退复本位三连同往而不可见成于畜义外象明矣【一隂劣不能固阳是以往也外巽积隂能固阳道成在上九一爻之法也】易云既雨既处也与干为飞伏【甲子水辛丑土】初九元士居世六四诸侯在应建始壬寅至丁未【立春大暑】积算起丁未至丙午周而复始木土入干巽【入宫起算法】五星从位起太白【金星入卦起算吉凶】尾宿从位降甲子【二十八宿入卦分尾宿以小畜甲子水上起算】分气候其数二十八【分二十八数起宫推算】一隂居六四建子入阳宫推其休咎处吉凶刚健立阳爻隂凝在巽体易云舆说輹夫妻反目【不义之兆】夏至起纯隂阳爻位伏藏冬至阳爻动隂气凝地隂阳升降以柔为刚见中虚文明积气居内象【九二适变入离】次降入风火家人卦
　　【离下巽上】家人干刚俱变文明内外相应【九五应六二爻】隂阳得位居中履正火上见风家人之象闲邪存诚嗃嗃得中互体见文明家道明也内平遇坎险象家人难也酌中之义在于六二与离为飞伏【己丑土辛亥水】建始癸卯至戊申【春分立秋】积算起戊申至丁未金土入离巽【金土入卦同积算】大夫居世应九五立君位五星从位起太隂【太隂北方入卦起宫推算】箕宿从位降己丑【二十八宿分箕宿入家人卦在己丑土上】分气候其数三十六【三十六起数家人卦推入积算休咎】火木分形隂阳得位内外相资二气相合君君臣臣父父子子兄兄弟弟易曰家人嗃嗃父子嘻嘻治家之道分于此也吉凶之义配五行进退【六五进退吉凶于隂阳隂阳得起在于四时运动吉凶见矣分内外矣二象配天地星辰合命定吉凶】文明运动变化之象九三适隂入震风为雷合曰益次降风雷益卦
　　【震下巽上】益天地不交曰否六二隂上柔刚九四下降积隂故为益易曰损上益下雷动风行男下女上【震男巽女】阳益隂君益于民之象也互见坤坤道柔顺又外见艮艮止阳益隂止于阳柔道行也【内外顺动风雷益四象分明刚柔定矣】与震为飞伏【庚辰土辛酉金】六三三公居世上九宗庙为应建始甲辰至己酉【清明秋分】积算起己酉至戊申周而复始土金入震巽【起积配风雷益卦起宫】五星从位起嵗星【木星入卦】计宿从位降庚辰【二十八宿分计宿入风雷益六二庚辰上上】分气候二十八【起二十八数积算吉凶周而复始】隂阳二木合金土配象四时运转六位交分休废旺生吉凶见乎动爻配日月星辰进退运气升降复当何位【金水木火土】适变于外阳入隂爻二象健而动属于天地也【天阳震雷亦阳也二气相激动而健天行也】隂阳相荡次降入天雷无妄卦
　　【震下干上】无妄干刚震动二气运转天下见雷行正之道刚正阳长物无妄矣内互见艮止于纯阳外互见巽顺于阳道天行健而动刚正于物物则顺也金木配象吉凶明矣【金木配干震入卦】与干为飞伏【壬午火辛未土】九四诸侯在世初九元士立应上建始乙巳至庚戌【小满寒露】积算起庚戌至己酉周而复始火土入干震【火土分干震入无妄卦起积算】五星从位起荧惑【火星入卦定吉凶】牛宿从位降壬午【二十八宿分牛宿入无妄壬午火位上】分气候三十六【三十六数起卦积算】上金下木二象相冲隂阳升降健而动内见一阳应动刚五行分配吉凶半矣【二气各争】九五适变入文柔隂荡阳爻归复位刚柔履次明在外进退吉凶见中虚次降入火雷噬嗑卦
　　【震下离上】噬嗑柔来文刚积气居中隂道明白动见文明雷电合分威光而噬嗑也易曰頥中有物曰噬嗑隂阳分中动而明【象雷电也】物有不齐齧而噬吉凶之道象于五行顺则吉逆则凶火木合卦配升降与离为飞伏【己未土辛巳火】六五居尊应六二大夫建始丙午至辛亥【芒种小雪】积算起辛亥至庚戌周而复始火土入离震【分火土二位入噬嗑卦起积算爻推配星辰嵗月日时进退吉凶】五星从位起镇星【土星入卦】女宿从位降己未土【二十八宿分女宿入卦六五己未土也】分气候二十八【从二十八位数起八卦算吉凶】火居水上阳中见隂阳杂气浑而溷吉凶适变随时见也返复隂游魂入卦【降下九四阳入隂】五行进退始终之道斯可验矣升降六爻极返终下降山雷颐卦【震下艮上】頥六位上下周而复始内外交互降入纯隂【见坤象居中】地之气萃在其中【上下阳位包隂】积纯和之气见浩然之道明矣土木配象吉凶从六虚【六虚即六爻也】与震为飞伏【丙戌土己酉金】六四诸侯在世元士之初九见应建始辛亥至丙辰【小雪清明】积算起丙辰至乙卯周而复始土木入艮震【分土木二象入卦算吉凶】五星从位起太白【金星西方入八月卦上冲】虚宿从位降丙戌土【二十八宿分虚宿入颐六四丙戌土上】分气候三十六【起数二十八推六爻吉凶之位】山下有雷止而动隂阳通变分气候内外刚而积中柔升降游魂下居六四位特分复归于本【游魂返居六四入卦周始爻位迁次明矣】吉凶起于六四次环六位星宿躔次也极则反本降入归魂山风蛊卦
　　【巽下艮上】蛊适六爻隂阳上下本道存也气运周而复始山下见风止而顺内互悦而动易云蛊者事也先甲后甲事分而令行金土合木象复本曰归魂与震为飞伏【辛酉金庚辰土】九三归魂立三公在世应上九见宗庙建始庚戌至乙卯【寒露春分】积算起乙卯至庚寅周而复始土木入艮巽【土木分艮巽宫】五星从位起太隂【太隂水星入卦用】危宿从位降辛酉金【二十八宿危宿入巽归魂山风蛊九三辛酉金位上】分气候二十八【起积算数二十八卦宫定吉凶】木上见土风落山贞干于父事隂阳复位长防分焉八卦循环始于巽归魂内象见还元六爻进退吉凶在于四时积算起宫从乎建始【卦用及身也】升隂阳巽宫适变入离文柔分矣隂入阳退见中虚次水中女八卦相荡隂阳定位迁入离宫八卦纯火以日用事【离下离上】离本于纯阳隂气贯中禀于刚健见乎文明故易曰君子以继明照于四方【离卦中虚始于乾象纯则健不能柔明故以北方隂气贯中柔刚而文明也】阳为隂主阳伏于隂也【成卦义在六五】是以体离为日为火始于阳象而假以隂气纯用刚健不能明照故以隂气入阳柔于刚健而能顺柔中虚见火象也【是以离取中虚气炎方能照物日昌火本阳象也纯以隂又不能干于物纯以阳又暴于物故取隂柔于中女能成于物也】与坎为飞伏【己巳火戊子土】宗庙为世应上见三公【上九九三】建始戊申至癸丑【立秋至大寒】积算起癸丑至壬子【火取胎月至本月】周而复始土水二象入离火位【土水二位入卦起算】五星从位起嵗星【木星入火宫卦】室宿从位降己巳火【二十八宿分室宿入离宫上九己巳火上也】分气三十六【积算起数三十六立位定吉凶】内外二象配于火土为祥【土火入离为祥】互见悦顺着于明丽【兊巽二象】隂阳升降入初九适变从隂止于艮象【内卦变也】吉凶从位起至六五休废在何爻【看当何位金水木火上与本宫刑宫】次降入火山旅卦【初九爻变之】【艮下离上】旅隂中见阳荡入阳中隂阳二气交互见本象火居山上为旅之义【离为隂初九为阳艮为阳初六为隂二气交互上下见木也火在上无止象旅之义】易曰旅人先笑后号咷又曰得其资斧仲尼为旅人固可知矣【旅卦为取象火在山上显露无止五行入卦消息去此还也】与艮为飞伏【丙辰土己卯木】其居初六元士九四诸侯见应建始己酉至甲寅【秋分立春】积算起甲寅至癸丑周而复始火土木入离艮【火木土入卦起积算】五星从位起荧惑【火星入卦见本象】壁宿从位降丙辰【二十八宿壁宿入旅卦初六丙辰土位上起算】分气候三十六【分三十六数起卦推算】火土同宫二气合应隂阳相对吉凶分乎隂位上九阳居宗庙得防于易六五为卦之主不系于一凶其宜也内象适变荡隂入阳巽顺于外进退意器外象明应内为鼎次降火从风入鼎【初九之初六六二之九二巽为风离象火曰鼎】【巽下离上】鼎木能巽火故鼎之象亨饪见新供祭明矣易曰鼎取新【木见火中发火本相资象鼎之兆下穴为足中虚见纳饪熟之义明矣凡饪熟享祀为先故曰供祭明矣变生也】隂阳得应居中履顺三公之义继于君也【九三成鼎之徳六五委任得贤臣假之位以斯明也】隂穴见火顺于上也中虚见纳受辛于内也金玉之铉在乎阳飨新亨饪在乎隂与巽为飞伏【辛亥水己丑土】九二立大夫为世六五居尊见应建始庚戌至乙卯【寒露春分】积算起乙卯至甲寅周而复始分土木入离巽【分土木二象入离巽配鼎卦】五星从位起镇星【土星入火宫】奎宿从位降辛亥水【二十八宿分奎宿入鼎卦九二辛亥位上】分气候三十六【起宫数三十六宫配卦算吉凶】火居木土二气交合隂阳巽顺器具形存金玉坚刚配象隂阳升降六位递相迁次九三适变以阳入隂见乎坎险【鼎九三爻之义隂成坎卦外象内坎外离二气不交见未济卦】降入水火未济卦
　　【坎下离上】未济隂阳二位各复本体六爻交互异于正象【离炎上坎务下二象不合各殊隂阳交纳是以异于本象也】故取未济名之世应得位隂阳殊涂【九二六五】性命不交吉凶列矣【坎性离命】与坎为飞伏【戊午火己亥水】六三三公为世应宗庙【上九】建始辛亥至丙辰【小雪清明】积算起丙辰至丁卯水土二象入离坎【分水土入卦】五星从位起太白【金星入离宫卦分六爻】娄宿从位降戊午火【二十八宿分娄宿入未济九二戊午火位土定吉凶入积算】分气候二十八【积算二十八数至吉凶处】水火二象坎离相纳受性本异立位见隔睽于上下吉凶生也【子午之位】受刑见害气不合也隂阳升降入于外卦适离为艮上着于象【艮上着离也】天地盈虚与时消息其大也次降入山水卦
　　【坎下艮上】防积阳居隂止于坎陷养纯正素居中得位易云山下出泉防二象摽正天下通也击暗释疑阳道行也内实外正暗得明隂附于阳稚道亨也故曰防养正与艮为飞伏【丙戌土乙酉金】诸位立世元士为应【六四初六】建始壬子至丁巳【大雪小满】积算起丁巳至丙辰周而复始火土入艮坎【火土二象入卦同算】五星从位起太隂【水星北方入宫起算】胃宿从位降丙戌土【二十八宿分胃宿入防卦六四丙戌土上】分气候三十六【起数二十八从六位推算】山下见水畜聚居中分流万派六位不居吉凶适变水土分也【五行入卦算吉凶逐四时行囚废王吉则王凶则废】隂阳进退嵗时物也六五阳中积隂入巽见隂中阳二气相荡不可盈望次降入风水涣卦【六五变入九五阳中隂入阳中阳适变往于他宫位不出本宫】【坎下巽上】涣水上见木涣然而合【涣者散也】内外健而顺纳实居中正互见动而上【虚舟行也】隂阳二象资而益也风行水上处险非溺也【木浮于水也】九五履正思顺非偪也与巽为飞伏【辛巳火己未土】九五居尊大夫应【九二爻也】建始癸丑至戊午【大寒芒种】积算起戊午至丁巳周而复始火土入坎巽【火土二象入坎巽配火宫涣卦起算】五星从位起嵗星【木星入火宫本象】昴宿从位降辛巳火【二十八宿分昴宿入涣九五辛巳火位上】分气候其数二十八【起算从二十八位上推六爻吉凶嵗月日时为候】内卦坎中满一阳居中积实于内风在外行虚声外顺吉凶之位攷乎四序盛衰之道在乎机要隂阳死于位生于时死于时生于位进退不可诘正盛则衰来正衰则盛来易曰积善之家必有余庆积不善之家必有余殃八卦始终六虚反复游魂生巽入干为天水讼卦
　　【坎下干上】讼生生不絶之谓道六位不居返为游魂离宫八卦以讼为反四【五至四也】天与水违曰讼【天道西行水东流其路背也外象干西北方之卦内坎水正北方之卦其流东也二气不交曰讼】五行所占六位定吉凶非所背顺为正金与水二气相资父子之谓健与险内外相激家国之义出象故以则斯可验矣与巽为飞伏【壬午火辛未土】诸侯居世元士见应【九四初六】建始戊午至癸亥【芒种小雪】积算起癸亥至壬戌周而复始火水入卦【火水二象入离宫配六位积算推日月嵗时】五星从位起荧惑【火星入火宫同起积算】毕宿从位降壬午火【二十八宿分毕宿东方宿入离游魂天水讼卦九四壬午火土也】分气候三十六【起宫从三十六位算吉凶】天下见水隂阳相背二气不交物何由生吉凶宗于上九进退见于九四二居中履正得其宜也隂阳升降复归内象【隂去阳来复本位内见离同人】次降天火同人卦【次本阳上下二爻隂适变从离也】
　　【离下干上】同人二气同进健而炎上【干务上离务下】同途异致性则合也易曰出门同人又谁咎也九二得位居中六三积隂待应易曰先号咷而后笑【隔于阳位不能决胜先故曰号咷后获合方喜也故曰后笑也】八卦复位六爻迁次周而复始上下不停生生之义易道祖也天与火明而健阳道正隂气和也【六二居内卦中能奉于阳】吉凶故象五行昭然【金木水火土配六位相生】与坎为飞伏【己亥水戊午火】归魂立三公为世上九宗庙为应候建始丁巳至壬戌【小满寒露】积算起壬戌至辛酉周而复始火土入干离【火上二象入干离配六宫起积算】五星从位起镇星【土星入卦定其吉凶】觜宿从位降己亥水【二十八宿分觜宿入离归魂配天火同人九三己亥水土】分气候二十八【起积算二十八位数廵六爻有吉凶入何位】火上见金二气虽同五行相悖六爻定位吉凶之兆在乎五二得时则顺失时则逆隂阳升降嵗月分焉爻象相荡内外适变八卦巡回归魂复本本静则象生故适离为兊入少女分八卦于兊象【坎入兊宫八卦】
　　【兊下兊上】兊积隂为泽纯金用体畜水凝霜隂道同也上六隂生与艮为合【兊下六隂凝艮土于阳健纳兊为妻二气合也】土木入兊水火应之二隂合体积于西郊【秋王】冲艮入干气类隂也配象为羊物类同也与艮为飞伏【丁未土丙寅木】上六宗庙在世六三三公为应建始乙卯至庚申【春分立秋】积算起庚申至己未周而复始金土入兊宫【金土入兊宫起积算】五星从位起太白【太白金星入卦】参宿从位降丁未土【二十八宿分参宿入兊上六丁未土上】分气候三十六【起宫算从三十六数起定吉凶】内卦互体见离巽配火木入金宫分贵贱于强弱【火强木弱】吉凶随爻算嵗月运气逐休王隂阳升降变初九入初六阳入隂为坎象正体见阳位刚柔分吉凶见也适变内象入坎为困卦【兊内卦初九变入坎】
　　【坎下兊上】困泽入坎险水不通困外禀内刚隂道长也隂阳不顺吉凶生也易云困于石据于蒺藜入于其宫不见其妻凶上下不应隂阳不交二气不合【困卦上下无应隂阳不交六三隂上六亦隂无匹入九五求阳阳亦无纳也】五行配六位生悔吝四时休王金木交争万物之情在乎几微与坎为飞伏【戊寅木丁巳火】初六元士为世九四诸侯在应建始丙辰至辛酉【清明秋分】积算起辛酉至庚申周而复始土金入坎兊【分土金入坎兊配金宫起算】五星从位起太隂【水宿入兊卦起算】井宿从位降戊寅【二十八宿分井宿入困卦初六戊寅木】分气候其数二十八【二十八起宫入积算定吉凶】坎象互见离火入兊金水见运配吉凶隂阳升降坎入坤隂气凝盛降入萃【变通入萃卦】
　　【坤下兊上】萃金火分气候土木入兊宫升降隂气盛刚柔相应合九五定羣隂二气悦而顺【萃卦丁酉金乙巳火二象刑而合也】泽上于地积隂成萃易曰萃者聚也吉凶生阳气合而悦【凡聚众必慎防闲假阳为主成萃之义伏戎必豫备众聚去疑心】与坤为飞伏【乙巳火丁卯木】六二大夫居世九五至尊见应建始戊寅至癸未【立春大暑】积算起癸未至壬午周而复始土木入坤兊【分土木入兊宫起算】五星从位起荧惑【火星入金水宫推吉凶也】翼宿从位降乙巳【二十八宿分翼宿入萃六二位上】分气候二十八【积算起二十八数六爻见吉凶】泽下见坤二气顺木土入宫有爱恶【木恶土爱也】隂阳升降阳气来止于坤象互见艮【艮为阳】兊象纳艮隂气强【男下女】次降泽山咸卦
　　【艮下兊上】咸山下有泽虚已畜物阳中积隂感于物也阳下于隂男女之道内外相应感类于象也六二待聘九五见召二气交感夫妇之道体斯合也易曰咸感也利取吉女【艮少男兊少女男下于女取妇之象】与艮为飞伏【丙申金丁丑土】九三三公居世上六宗庙为应建始戊午至癸亥【芒种小雪】积算起癸亥至壬戌周而复始火土入艮兊【分火土象入艮兊也】五星从位起荧惑【火星南方入金宫】柳宿从位降丙申【二十八宿分柳宿入咸九三丙申金爻上】分气候三十六【积算起数分三十六位起吉凶】土上见金母子气合隂阳相应刚柔定位吉凶随爻受气出则吉刑则凶隂阳等降入外险止于内象为山水蹇卦【九四爻之入隂中刚】【艮下坎上】蹇利于西南民道通也水在山上蹇险难进隂阳二气否也隂待于阳柔道牵也险而逆止阳固隂长处能竭至诚于物为合蹇道亨也易曰王臣蹇蹇匪躬之故【六二】与坎为飞伏【戊申金丁亥水】六四诸侯居世初六元士在应建始己未至甲子【大暑大寒】积算起甲子至癸亥周而复始土水入坎艮【水土二象入艮配金宫起算】五星从位起镇星【土星入金宫】星宿从位降戊申【二十八宿分星宿入蹇六四戊申金土】分气候其数三十六【积算起数三十六从六位五行】土上见水柔而和此五行相推二气合取象则隂阳相背也九五适变入坤宫宫比得朋隂气合也【外卦九五变入坤内见艮故曰得朋也将入谦卦取象】坎降入地山谦
　　【艮下坤上】谦六位谦顺四象无凶一阳居内卦之上为谦之主易曰谦谦君子利涉大川隂阳不争处位谦柔隂中见阳止顺于谦有无之位上下皆通易曰防谦无不顺也与坤为飞伏【癸亥水丁酉金】六五居世大夫在应建始庚申至乙丑【立秋大寒】积算起乙丑至甲子周而复始金土入坤艮【金土二象入兊宫起算也】五星从位起太白【太白金星入兊宫卦】张宿从位降癸亥【二十八宿分张宿入谦六五癸亥水上】分气候二十八【积算起数二十八位】坤在艮上顺而止五行入位象谦柔【吉凶随爻适变】隂阳升降至六五位返入游魂变归六四【荡六四一爻入阳也】八卦相离四象分也次降入雷山小过卦
　　【艮下震上】小过六四适变血脉通也阳入隂隂入阳二气降内外象上下返应二刚相适【九三九四】土木入卦分于二象【内艮外震】雷处髙山亢之极也内柔无正性危及于外易曰飞鸟遗之音不宜上宜下与坤为飞伏【庚午火癸丑土】反归九四诸侯立世元士见应建始乙丑至庚午【大寒芒种】积算起庚午至己巳周而复始土火入震艮【外土火二象入兊宫】五星从位起太隂【水星入卦游魂】翼宿从位降庚午【二十八宿分翼宿入兊宫游魂小过卦九四庚午火上】分气候三十六【积算三十六数六位吉凶】木下见土二阳畜隂六位相刑吉凶生也上升下隂阳反应各私其党六爻适变隂道悖也升降进退其道同也之艮入兊隂纳与阳也反复其位次降入归魂雷泽归妹卦【兊下震上】归妹隂复于本悦动于外二气不交故曰归妹【归者嫁也】互见离坎同于未济适阳从隂刚从外至九四至刚六三悦柔返无其应凶兑羊涉卦之终长何吉也与艮为飞伏【丁丑土丙申金】三公归魂之世上六宗庙见应建始甲子至己巳【大雪小满】积算起己巳至戊辰周而复始水土入震兊【分水土二象入兊宫】五星从位起嵗星【木星东方入兊宫归魂】轸宿从位降丁丑土【二十八宿分轸宿入兊归魂六二丁丑土上分吉凶起算】分气候三十八【积算起三十八数六位推五行数吉凶】雷居泽上刚气亢盛隂阳不合进退危也【震长男兊少女少女匹长男气非合也】吉凶在上六处于动极适变位定时不可易之道也五行考象非合斯义隂阳运动适当何爻或隂或阳或柔或刚升降六位非取一也【兊归魂配六十四卦之终也】











　　京氏易传巻中
　　钦定四库全书
　　京氏易传巻下
　　汉　京　房　撰
　　夫易者象也爻者效也圣人所以仰观俯察象天地日月星辰草木万物顺之则和逆之则乱夫细不可穷深不可极故揲蓍布爻用之于下筮分六十四卦配三百六十四爻序一万一千五百二十防定天地万物之情状故吉凶之气顺六爻上下次之八九六七之数内外承乘之象故曰兼三才而两之孔子曰阳三隂四位之正也三者东方之数东方日之所出又圆者径一而开三也四者西方之数西方日之所入又方者径一而取四也言日月终天之道故易卦六十四分上下象隂阳也竒耦之数取之于乾坤乾坤者隂阳之根本坎离者隂阳之性命分四营而成易十有八变而成卦卦象定吉凶明得失降五行分四象顺则吉逆则凶故曰吉凶悔吝生乎动又曰明得失于四序【言吉凶生乎动五行休废内犯胎养合五行】运机布度其气转易王者亦当则天而行与时消息安而不忘亡将以顺性命之理极蓍之源重三成六能事毕矣分天地乾坤之象益之以甲乙壬癸【乾坤二分天地隂阳之本故分甲乙壬癸隂阳之始终】震巽之象配庚辛【庚阳入震辛隂入巽】坎离之象配戊巳【戊阳入坎已隂入离】艮兊之象配丙丁【丙阳入艮丁隂入兊】八卦分隂阳六位五行光明四通变易立节天地若不变易不能通气五行迭终四时更废变动不居周流六虚上下无常刚柔相易不可以为典要惟变所适吉凶共列于位进退明乎机要易之变化六文不可据以随时所占周礼太卜一曰连山二曰归藏三曰周易初为阳二为隂三为阳四为隂五为阳六为隂一三五七九阳之数二四六八十隂之数【隂主贱阳主贵】隂从午阳从子子午分行子左行午右行左右凶吉吉凶之道子午分时立春正月节在寅坎卦初六立秋同用雨水正月中在丑巽卦初六处暑同用惊蛰二月节在子震卦初九白露同用春分二月中在亥兊卦九四春秋分同用清明三月节在戌艮卦六四寒露同用谷雨三月中在酉离卦九四霜降同用立夏四月节在申坎卦六四立冬同用小满四月中在未巽卦六四小雪同用芒种五月节在午干宫九四大雪同用夏至五月中在己兊宫初九冬至同用小暑六月节在辰艮宫初六小寒同用大暑六月中在卯离宫初九大寒同用孔子云易有四易一世二世为地易三世四世为人易五世六世为天易游魂归魂为鬼易八卦鬼为系爻财为制爻天地为义爻【天地即父母也】福徳为宝爻【福徳即子孙也】同气为専爻【兄弟爻也】龙徳十一月在子在坎卦左行虎刑五月午在离卦右行甲乙庚辛天官申酉地官丙丁壬癸天官亥子地官戊巳甲乙天官寅卯地官壬癸戊巳天官辰戌地官静为悔发为贞贞为本悔为末初爻上二爻中三爻下三月之数以成一月初爻三日二爻三日三爻三日名九日余有一日名曰闰余初爻十日为上旬二爻十日为中旬三爻十日为下旬三旬三十积旬成月积月成年八八六十四卦分六十四卦配三百八十四爻成万一千五百二十防定气候二十四考五行于运命人事天道日月星辰局于指掌吉凶见乎其位系云吉凶悔吝生乎动寅中有生火亥中有生木己中有生金【亦云上生之位】申中有生水丑中有死金戌中有死火未中有死木辰中有死水土兼于中建子阳生建午隂生二气相冲吉凶明矣积算随卦起宫乾坤震巽坎离艮兊八卦相荡二气阳入隂隂入阳二气交互不停故曰生生之谓易天地之内无不通也干起已坤起亥震起午巽起辰坎起子离起丑艮起寅兊起【阙】　于六十四卦遇王则吉废则凶冲则破刑则败死则危生则荣攷其义理其可通乎分三十为中六十为上三十为下总一百二十通隂阳之数也新新不停生生相续故淡泊不失其所确然示人隂阳运行一寒一暑五行互用一吉一凶以通神明之徳以类万物之情故易所以断天下之理定之以人伦而明王道八卦建五气立五常法象乾坤顺于隂阳以正君臣父子之义故易曰元亨利贞夫作易所以垂教教之所被本被于有无且易者包备有无有吉则有凶有凶则有吉生吉凶之义始于五行终于八卦从无入有见灾于星辰也从有入无见象于隂阳也隂阳之义嵗月分也嵗月既分吉凶定矣故曰八卦成列象在其中矣六爻上下天地隂阳运转有无之象配乎人事八卦仰观俯察在乎人隠显灾祥在乎天考天时察人事在乎卦八卦之要始于乾坤通乎万物故曰易穷则变变则通通则久久于其道其理得矣卜筮非袭于吉唯变所适穷理尽性于兹矣
　　晁氏公武曰汉艺文志易京氏凢三种八十九篇隋经籍志有京氏章句十巻又有占候十种七十三巻唐艺文志有京氏章句十卷而易占候存者五种二十三卷今其章句亡矣乃畧见于僧一行及李鼎祚之书今者曰京氏积算易传三巻杂占条例法一巻或共题易传四卷而名皆与古不同今所谓京氏易传者或题曰京氏积算易传者疑隋唐志之错卦是也杂占条例法者疑唐志之逆刺占灾异是也错卦在隋七巻唐八巻所谓积算杂逆刺占灾异十二巻是也至唐逆刺三巻而亡其八巻元祐八年髙丽进书有京氏周易占十巻疑隋周易占十二巻是也是故易家有书而无者多矣京氏之书幸而与存者才十之一尚何离夫师说邪景迂尝曰余自元丰壬戌偶脱去举子事业便有志学易而辄好王氏本妄以谓弼之外当自有名象者果得京氏而文字颠倒舛讹不可训知迨其服习甚久渐有所窥今三十有四年矣乃能以其象数辨正文字之舛谬于边郡山房寂寞之中而私识之曰是书兆乾坤之二象以成八卦凡八变而六十有四于其往来升降之际以观消息盈虚于天地之元而酬酢乎万物之表者炳然在目也大抵辨三易运五行正四时谨二十四气志七十二候而位五星降二十八宿其进退以几而为一卦之主者谓之世竒耦相与据一以起二而为主之相者谓之应世之所位而隂阳之肆者谓之飞隂阳肇乎所配【干与坤震与坎巽与离艮与兊】而终不脱乎本【以飞某位之卦乃伏某宫之位】以隠显佐神明者谓之伏起乎世而周乎内外参乎本数以纪月者谓之建终之始之极乎数而不可穷以纪日者谓之积防于中而以四为用一卦备四卦者谓之互干建甲子于下坤建甲午于上八卦之上乃生一世之初初一世之五位乃分而为五世之位其五世之上乃为游魂之世五世之初乃为归魂之世而归魂之初乃生后卦之初其建刚日则节气柔日则中气其数虚则二十有八盈则三十有六盖其可言者如此若夫象遗乎意意遗乎言则错综其用唯变所适或两相配而论内外二象若世与内【革水火配位离火四世水】若世与外【用金木交争外先金初世木】或不论内外之象而论其内外之位【萃土木入艮兊初土四水】或三相参而论内外与飞【贲土火木分隂阳艮土离火飞水】若伏【旅火土木入离艮离火艮土休伏木】或相参而论内外世应建伏【观金土火木互为体建金水应内土伏火外木】或不论内外而论世建与飞伏【益金土入震巽世与飞土建与伏金】或兼论世应飞伏【复水土见世应水土飞伏水土屯土木应象世应土木飞伏土水】或専论世应【夬金木合干兑入坤象世金应木蛊金木入艮巽世金应木】或论世之所忌【履金火入卦初九火阙九四火克九五世金爻及干爻金】或论世之所生【巽火木与巽同宫世木巽木见火】于其所起见其所灭【大壮起于子灭于亥】于其所刑见其所生【随金木交刑水火相激兊金巽木】故曰死于位生于时死于时生于位茍非彰往而察来微显而阐幽者曷足以与此前是小王变四千九十有六卦后有管辂定干之轨七百六卦复有八坤之轨六百七十有二其知之者将可以语邵康节三易矣从小王之徒唯知尚其词耳其谓斯何昔鲁商瞿子木受易孔子五而至汉田何子壮何授洛阳丁光光授砀田王孙王孙授东海孟喜孟喜授梁焦贑延寿延寿授房房授东海殷嘉河东姚平河南乘由是易有京房之学而盛矣有瞿牧自生者不肯学京氏曰京非孟氏学也刘向亦疑京托之孟氏予不知当时为何说也今以当时之书验之盖有孟氏京房十一篇以大灾异孟氏京房六十六篇与夫京氏殷嘉十二篇同为一家之学则其源委孰可诬哉此亦学者不可不知也若小王者果何所授受邪盖自京氏为王学有余力而王学之适京氏则无繇矣或是书而文字舛谬得以予言而攷诸凡学不可就正者缺以待来哲积算杂占条例法具如别録
　　干　姤遁否观　　　震　豫解恒升
　　剥晋大有　　　　　井大过随
　　坎　节屯既济革　　艮　贲大畜损
　　丰明夷师　　　　　睽履中孚渐
　　坤　复临泰大壮　　巽　小畜家人益无妄
　　夬需比　　　　　　筮嗑頥蛊
　　旅鼎未济　　兊　困萃咸蹇
　　涣讼同人　　　　　谦小过归妹


　　京氏易传巻下
