　　钦定四库全书　　　　　子部七
　　提要
　　人伦大统赋一卷　　　术数类五【命书相书之属】臣等谨案人伦大统赋一卷金张行简撰行简字敬甫莒州日照人礼部侍郎暐之子大定十九年进士累官礼部尚书翰林学士承防太子太傅赠银青荣禄大夫諡文正事迹具金史本传行简世为礼官于天文术数之学皆所究心史称其文章十五卷礼例纂一百二十卷防同朝献禘祫丧葬皆有记録及清台皇华戒严为善自公等记藏于家而独不载是书之目黄虞稷千顷堂书目有人伦大统赋一册亦不着撰人姓名惟永乐大典所録皆题行简所撰且有薛延年字夀之者为之注序末称皇庆二年皇庆乃元仁宗年号与金时代相接所言当必不误盖本传偶然脱漏也其书専言相法词义颇为明简延年序谓提纲挈领不三二千言囊括相术殆尽条目疏畅而有节良非虚誉惟意欲自神其术中间不无语渉虚夸此亦五行家附防之常不足为病至延年之注虽推阐详尽而于不待注而明者亦复槩行赘入冗蔓过甚转不免失之浅陋耳原本卷帙无多而检勘首尾完具当为足本金源著述传世者稀今特加厘订着之于録庶考术数者尚得以窥见崖畧云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　原序
　　夫阅人之道气色难辨骨法易明骨法者四体之干有形象列部分一成而不可变欲识贵贱贫富贤愚夀夭章章可验矣至于气色通于五脏之分心为身之君志为气之帅心志有动气必从气从则神知神知则色见如蜂排沬蚕吐丝隠现无常欲别旺相定休咎于气色则见矣非老于是者不能若精是术必究是书是书蔓延于世甚伙茍不抉择而欲遍览犹入海筭沙成功几日善乎金尚书张行简人伦大统赋与芟诸家之冗繁撮百世之机要提纲挈领不三二千言囊括相术殆尽条目防畅而有节文辞华丽而中理其心亦勤矣是以初入其门者未免钻仰之劳仆触僭窃之非以尠闻管见附注音释其下仍括诸家之善以解之目之曰音注集解庶使学者有所依借然而知靣之部分莫知适从亦徒劳耳靣图世传者多指龟为鳖近获郃阳簿李庭玊所图靣部凡六其部分行运气色骨法纹痣至真且悉其义愈明而意愈彰可为发踪指示之标的也故弁诸赋首庶学者披图按赋相为表里决人防吉如示诸掌可谓胷中天眼不枯矣岂无补哉虽然获兎鱼必由筌蹄能乐【五教切】学必兴其艺有心于是而欲齐唐举之肩接许负之踵谅亦不能不自此始尔皇庆二年苍龙癸丑端阳日秋潭薛【延年】夀之序










　　钦定四库全书
　　人伦大统赋卷上　　　　金　张行简　撰
　　元　薛延年　注
　　贵【尊也有爵位也】贱【卑也无爵位也】定于骨法【凡人之禀气结胎贤愚贵贱修短吉防皆定于骨法也骨为君肉为臣骨肉欲其相辅为贵骨露肉薄者主于下贱故贫贱冨贵以气禀所致则鬼神不能移圣贤莫能易也　宋齐丘玉管照神云骨节象金石欲峻不欲横欲圆不欲麤肥者不欲带肉瘦者不欲露骨骨与肉相称气与色相和者福相也骨寒而缩不夭则贫日角之左月角之右有骨起者名金城骨位至公卿印堂有骨上至天庭名天柱骨从天庭贯顶名伏犀骨皆至三公虽有其骨亦要形色相称及诸位相配不然则虽福夀而不贵颧骨相连入耳名玉梁骨主夀考自臂至肘名龙骨象君欲长而大自肘至腕名虎骨象臣欲短而细大凡骨欲峻而舒圆而坚直而应节紧而不麤皆坚实之相也　清鉴云须知颧骨有四般入耳无过夀数寛揷向天仓须两府入鬓监司兼守土　造神录云鼻耸颧丰正靣成言其颧丰者有正靣也　通仙语云颧骨成峯玉枕高必作庙堂贤辅弼　成和子云禄骨虽起而不耸正靣虽开而无肉故为碌碌仕宦或眉踈或眼秀气稍清则为士或皮麤骨重气浊则为农或骨巧而肉薄则为工或骨麤肉厚则为商骨气浑厚精神闲暇者多欢乐骨秀肉薄精神露见者多忧恼　靣黒身白一贵靣麤身细二贵脚短手长三贵身小声大四贵龙来吞虎五贵面短眼长六贵不臭而香七贵肉角出顶八贵背如龟様九贵独坐如山十贵反此为十贱夫贱骨顶骨尖山根断梁节骨横起凖头尖无神无色无声者极贱　月波洞云玉枕两耳上下为百会耳前为额耳后为脑脑前为星堂脑后为玉枕其骨有二十一般皆公侯富贵之相也今具骨法图其象于后　○车轴枕灵台秘语云主初因中荣老弱□仰月枕主性刚贵□覆月枕主性和柔谨慎少决断□背月枕□方枕骨主少贵□一字枕主诚信贵性刚□十字枕主性多急有口无心贵而不定□回环枕又名车辐枕父祖子皆贵□左撒枕□右撒枕主夀得祖业少贵□三关枕主一门有数贵○鸡子枕主性焦烈多自是□山字枕主诚信性刚又名横山一字枕□连枕又名列环枕与玉堂相侵主贵夀性不常□品字枕主文秀才俊名高自贵□悬针枕□垂针枕又有王枕主夀□酒樽枕主近贵有禄无官□丁字枕主性寛近贵□腰皷枕主小贵无定多成败反覆□如珠枕主近贵而不实□上字枕志高胆大成败小贵经曰凡人有玉枕者皆贵相如僧道之人虽不贵有此玉枕者皆主夀命长逺凡人玉枕但稍有骨微起者皆主禄夀平仄无者禄夀难逢妇人有者皆主贵　灵台秘语云初限头有贵骨一十三华葢骨主清骨敬神鬼奉僧道鳯池骨主文章性温润速峯骨主贵衡山骨主近贵清闲多僧道僮仆立小名透顶骨主贵而不定左旋角骨主文中显贵右旋角骨主武中成名两百会骨主食四方逺聚之财两虎耳骨主勇烈两玉堂骨主夀不宜防额有三十二骨日角主近贵祖贵月角主近贵母祖贵伏犀主大贵父冢主山陵旺父祖有势清凌主名高清闲多近僧道方靣房心主好文章多显耀内府主财禄贵显两阙门主决断性刚烈两九绾主拗强窒迷两边地宜出入逺方两山林主冢墓丘陵事中正主母妻枝叶祖贵玉岭主刚正孤尅性决两副眉主阴人财少清贵名高职小两龙角主近贵仗贵人龙宫主贵子两刚骨主刚亲人不和不宜高两战堂骨主贵有武功性勇司空宜平防露则防天中宜高近贵祖旺不宜防天庭此部宜高不宜防印堂生印绶妻子心性之宫不宜破防中限山根骨主婚姻财帛两颧骨主职权命门骨在前髪后两颊骨主边逺立身性刚决两肩骨主赀财出入夀骨主夀宜直不宜防露两命门宜平濶明润吉未限地阁主田宅两肩骨主出入生财旺吉两虎耳骨在两耳下起则主勇有夀】忧喜见于形容【忧喜乃未来之事人莫能知忧喜未分则气色朝夕发于靣部其吉者着喜色凶者着凶气夫气色者青忧疑赤口舌白哭泣黒死墓黄喜庆故吉凶表于形容夫气色之发微如蚕吐丝如蜂排沫非明眼妙视焉能尽之若夫所见之地其应之迟速者量在相凖头直上及天庭数部之间乃相人中地阁之际与眼之上下眉之左右凡靣上有恶色如垢痕而生灾气也如人中凖头上天庭印堂之间则五日之间须见灾也歌曰色青属木切湏知火紫兼红赤莫疑金色白兮明有证土黄水黑自相宜春要青兮夏要红冬看白黑喜重重秋间白色乗时旺若不相刑见始终假如春有白色为相刑之气黄为返逆黒为相生青为比和也夏有黑色为相刑之气白为返逆青为相生红为比和也秋有赤色为相刑之气青为返逆黄为相生白为比和也冬有黄色为相刑之气赤为返逆白为相生黒为比和也　龟鉴云夫忧喜怪异莫不见于气色色有大小应有賖促随时变改其不一润泽或凶枯燥或吉随节为用与时消息气色之起发自五脏朝见于靣暮还于腑大者如髪小者如蚕丝其长者如飞毫其短者如防粟或细小者如微尘或出于毛孔或见乎脉理势有盛衰形有休咎当以五行之气察之青色主忧润青主重忧软青主忧末散青主忧散鲜白主哭泣润白主大丧浮白主轻丧散白主陈丧黒主兵死色浓主刑死色黯黑主重病死色散主病瘥赤主惊忧主有县官口舌事润泽主有牢狱厄细赤主口舌鞭笞枯燥赤主家私口舌事夫色之中赤色最为难或心热靣赤肉变而色扬嗔心卒暴或俄顷而歇忿深则经日不消与夫疾病官事诊为殊所以不可备论唯在意耳黄主喜庆润光主大喜细小主内喜枯黄主喜解夫气暴见则主事速出久则应徐义曰出久谓渐渐从小而大也深则应重浮则事轻散则闻而不果所事不成夫黄气之初起如蚕吐丝欲盛之时如蠒未缲或如马尾欲去之时如栁色之花抟聚斑驳之状赤色初起如火始盛其盛之时炎炎如绛缯欲去之时如连珠累累然后去白色初起如白尘拂柱将盛之时如腻粉所餙或如白纸之色欲去之时如灰垢言淹烂而软也黒色初起如乌鸟尾其盛之时如黒髪得膏欲去之时如垢沬青色初起如铜青其盛之时如草木初生欲去之时如碧云之青言其霏霏然浮散也凡气虽微而鲜泽者则事之始也气盛则事旺气衰则事休防若烟曲减似云叠五色并以四时配判之凡春三月青色旺赤色相白色死黄色囚黒色休夏三月赤色旺黄色相黒色死白色囚青色休秋三月白色旺黒色相青色囚赤色死黄色休冬三月黒色旺青色相黄色死赤色囚白色休义曰黄色主土也旺在四季月又为胎养之气是以黄色多为喜庆也春气欲横夏气欲起秋气欲下冬气欲藏此四气与时乖者皆凶犹如时脉也起者头足动也横者直也下者低也其色纵圆以气取之　玉管照神论形五般带杀火气贯睛眼带杀脉缕如火色如昏醉神带杀声如破铜声带杀好行贼害性带杀肢伤节破体带杀见形带杀上下渉恶深者主凶贼恶死渉恶浅者主屯滞论天罗满靣黒色四起者为死气天罗白者为防哭天罗青者忧滞天罗黄者为疾病天罗如脂膏涂抹者为酒食天罗如醉睡未醒者为牢狱天罗眼流而急视者为奸滛天罗色焦如火者为破败天罗语笑失节者为鬼掩天罗辨五色所属歌曰春青只向三阳取夏赤须于卬内求秋白只看年夀上冬观学舘黒光浮占亨逹歌上阳红紫隂位微黄凖头明静皆曰夀昌占疾诀凖头防血肺病两耳烟生肾病年上赤色心病眼里色青肝病占喜百一歌黄色气腾腾朝天禄位荣如云生日角旬日拜公卿凖头明黄动荣华是吉昌进财并进喜由防旺何方印上有微黄天中紫气光龙头横鳯尾高甲占金章一防如丝髪微微在印堂离明兼有应名誉满朝扬宅喜占墙壁身荣廕子孙书来寻驿马边地武功勲凖头忧色动萦纒有讼文气青寻口角卒病号亡魂眼尾青连黒阴人为量忧入斜须见鬼赤间定难留霭霭青渐起灾来在夏秋忽然归口角身患卒难休白气腾腾起中秋乃应时若纒眉额上长上见双悲忧气闻还合悲时定冇灾若还凝聚久犹可信徘徊】悔吝【悔恨也吝惜也吝良刃切】生于动作之始【悔吝者吉凶未见人情惟知喜利避害莫知縁害而见利易曰吉防悔吝生乎动者也　玉管论其行坐食卧贵人之相行若浮云坐如定石端厚谨言性情寛逸　张景藏云独坐巍巍如定石官崇位显子孙荣　人伦羣鉴云背后接言身不转龙奔虎骤自飘然　魏祖闻司马宣王有狼顾相欲验之召使前行复令反顾靣正向后而身不动谓太子丕曰司马懿非人臣也后成晋叶心镜云虎骤龙骧位至公王鹅鸭之歩家累金玉又云牛嚼羊吞禄自丰合口细嚼如牛之饲端详迟细禄丰之象眉踈有彩目藏神虎踞龙蟠息不闻夫人之坐卧如虎之踞身不动而息不闻此贵夀之相贱鄙之相饮食淋沥起坐多欹睡中多语身如仰尸气麤频转未尝安席言未及出延已先坠掉头摇臂嗟叹频作蜂腰速歩气短声干故白云子云蜂腰速歩肩寒如风雨投林之鹤又云声干无财声轻无权声焦细寒衣薄食即凖头汗出行歩脚根不至地行如马骤头先去者皆非善相也　鼻长悭吝胸濶贪婪膝摇身动者薄劣之人也其貌不防其体不谨巧笑倩兮美目盻兮不在于行可谓谄媚歌曰引臂如蛇行低头作女声不惟多诈伪仍乃无人情胷中不正观其眸子形外漏邪心内隠不正之人也卧欲安静恬然不动者福夀反此者不今饮食失节性暴不和饮食详缓者福夀也歌曰不言不语心机重发语无私正直人最怕哭来嗔怒责口唇尖薄是非眞】成败在乎决断之中【成败者得失之本也人之所谋当刚断而不可狐疑古人云当断不断反招乎乱故举动所谋能决则必成稍疑则事乱　唐举相蔡泽之惑郑人视孔子不明葢二人法术浅薄故曰阅人先欲看三停次察阴阳气与神万象依稀求髣髴五行相化忌相刑耳听目视心须察色辨休囚浅与深部位亏盈须审实吉凶贵贱自然明上相听声中相辨色下相看骨法临时详细断之百无一失矣】气清体羸【力为切瘦也】虽才高而不久【气清体羸者谓之形神不足常以不病似病虽有文学高才终无逺夀玉管照神云石蕴玉而山辉水懐珠而川媚此至精之宝见乎色而发乎气也夫形者质也气以充乎质形因气而宏神由质而安神安则气静得失不足以暴其气喜怒不足以惊其神则于德为有容于量为有度乃厚重有福之人形犹材有杞梓楩楠荆棘之异神犹工以治材为器听其声然后知器之美恶气犹马驰之以适善恶之境君子则善养其材善使其工善治其气善御其马小人反此气寛可以容物和可以养物刚可以制物清可以理物正可以肃物不寛则隘不和则戻不刚则懦不清则浊不正则偏视气之浅深察色之静躁则君子小人之辨矣气长而舒和不暴者为福夀之人急促不均暴然见乎色者为细贱之人也　群品广鉴云欲识人生速死期山堂清气号魂离　识人论云黒气四起曰死气天罗　管辂曰魂不守宅血不华色精爽烟浮容若槁木此云鬼幽　白乐经曰形爱魁魁体怕肥魁主身荣肥死期又曰肉缓筋寛色又嫩三十六前是去程少肥气短色光四十之人大可惊　神解云不醉看如醉非愁却似愁休惊神不定荣华半涂休　陈图南云眉长交印堂中年必主亡不过四十岁尅子害妻房眉交印破一曰无禄二曰无夀又曰气色单寒禄夀皆难　陈训曰驿马倾斜边地削夀筭休言有逺期　洞源经曰夫气有二焉有内气有外气散如烟雾聚如毛髪见于皮肤之上有青红黄白黒五色外气也大人之气出于丹田其息深深所养者逺所发者厚小人之气出于肝膈如猴呼防啸其来疾其应浅不惟浅薄亦不夀也顔子貌美声弱玉梁夀骨短薄五脏所虚不能夀也】神强骨壮保遐【音霞逺也】筭【夀数也】以无穷【人之夀夭皆在神气骨法所主也若神强骨壮必享逺年之夀故曰无穷　肘后云骨肉相滋不相反精神湛粹夀康宁　神解云虚化神神化气神为骨之苗裔骨为人之根株将全其形先须理神精实气固固则神安血枯气散则神亡神亡则形容枯槁筋骨离散此不夀之相也　三辅新书曰神无迁改气有旺衰方其混沌之初亘乎大气之始神定则气有所主气交则化而成形注曰神有所止神有所冥寤则神游于目寐则神舍于心变而有生神未尝生变而为死神未尝死故古之有道之士不役人事不染尘垢悟神微妙与太虚同体与造化同用学至于此可为大圣次为大贤呜呼神之在人周遍同灵藏于心腹见于眉目以古为上以清次之秀又次之藏又次之媚又次之葢凝然不动而有威曰古澄然莹彻而正视曰清逈然洒落爱之无厌曰秀廓然沉浄视之而变曰藏焕然光洁视之不散曰媚然则独媚虽贵必谄佞阿谀易进易退不足尚矣其余流散昏浊眇目斜视羊睛四白白赤贯瞳似醉似痴如困如病者皆贫下凶恶祸乱官灾俱无所可若夫神者辨见于色着见于目人之美恶皆在于目故孟子观人察其眸子眊了其胷中之邪正辨焉王公大人鉴而用之焉可废哉　管辂曰精神怯弱如醉如惊夀至四十事无一成　白阁道者曰神者百关之秀裔也如阳气舒而山川秀发日月出而天地清明　谢灵运云骨清神粹声调逺必作朝廷辅弼臣　目光彩射外骨大肉少外有声音人中明长鼻凖端厚法令深长松形鹤体五十之后夀相也歌曰昔闻何人年过百耳内毛生眉半白顶上双条成一条此是人间夀星魄甘吉云头皮寛厚少疾多夀故有夀者背防如龟声圆骨清人中髭满手如绵囊鹤形龟息沟洫深长茸毫盈耳九州相当裴行俭谓鱼尾笏纹朝两耳善归七十未为稀　心镜云自兰台二部有纹委曲下过地阁曰夀带主夀　白阁道者曰阳忌轻阴忌狂有纹交加性不常当中更少神和气虽有官资不久长陈希夷所谓阳形阳尽人须死阴体阴虚夀亦亏阴体清明阳重实阴阳不返始延期　识人论曰伏犀骨在印堂司空之间起如覆隠指是也自天中直起耸接入泥丸曰天梁骨灵岳经云伏犀直接天梁去直入泥丸夀考人若得文星相佑助中年禄位至台臣灵秘论曰齿齐端正排珂宻三甲三壬总夀乡皆夀之相也洞中记云蚕生颏一作眼】　顔如冠玉【冠去声　冠玉者美玉也人顔色不以青黒为贱不以红白为贵须要似美玉之温润靣部莹然温润若美玉无瑕乃贵然不欲嫩　陈希夷云色如春华易盛易衰唯一时而可观不久必反鬼谷子云色嫩气嫩邪人也纵有成立亦不久长矣又云耳白过靣声闻天下贵而有科甲之命如靣若脂膏涂抹者沐浴天罗主滞　陈平顔如冠玉美色綘灌曰平美丈夫如冠玉后为丞相靣貌太嫩者主凶恶整整之容又怕气色嫩极嫩者夭】声若撞钟【撞击也音幢　钟声有余韵良久不絶凡人之声出发于元气贵乎深逺出于丹田之中若浅短蹇澁破散皆不夀下贱之相也　玉管照神云人之有声犹钟鼓之响器大则宏器小则短神清则和而声温润而圆阳也神浊而气促则声焦急而轻嘶也故贵人之声出于丹田之中与心气相通浑然而外达小人之声发于舌端促急而不逺男冇女声者孤穷女有男声者妨害然则身小音大者吉身大音小者防或干湿不齐者谓之罗网声或小大不均者谓之雌雄声或先迟而后急或先急而后迟或声未止而气先絶或声未举而色先变皆贱者之象也夫人禀五行之形则其声亦有五行之相土音沉厚　复注沉则不贱厚则不薄浑然而发于喉咽之间木音高畅　复注嘹扬高畅激越而和火音焦烈　复注发之火猛如火之烈其或燥戾浅暴者谓之独火声亦非善之表也金音和润　复注和则不戾润则不枯而坚者也击之如铜如笙篁奏曲若玉磬流音也水音清圆　复注故歌曰木声高畅火声焦和润金音性勿娇土语恰如深瓮里水声圆急自然飘又曰贵人音韵出丹田气实雄寛响又坚贫薄不离唇舌上一生奔走岂堪言又通仙经云身小声大隔江闻千里看看腾羽翼是也　龟鉴云夫声之善逺而不散近而不已浅而能壮深而能藏大而不浊小而能彰细而不乱幽而能明余响激彻似若笙篁宛转流韵能明能长声出处欲得深而发欲得彻而圆此为好声声好者并保禄位其声恶者麤浊飞散细澁聊乱一声则尽去则不逺啧啧若狐鸣拨乱是声浅乱澁细沉浊痿弊舌短唇强蹇急无响浅而乱者此为恶声议曰声出于五脏总众灵而成响内以传意外以接物开之为神不可不善不善声者亦为恶性人也必有厄难名刑狱厄有官多失男则不能保其家女则不能保其房奴婢不能保其衣食不善不恶无祸无福也且人之声也又应五行配以宫商推之以阴阳占察万象以定吉凶得此术者而能识往知来矣夫宫声之善者能咙咙以和平其不善者浊纷纷而痿弊商声之善者韵鎗鎗以欵鸣其不善者碎潄潄而无绪角声之善者韵噋噋而调直其不善者动扎扎而寥落征声之善者逸遥遥而流烈其不善者纡拂拂而散慢羽声之善者响喓喓而逺彻其不善者浅屑屑而稍折夫宫声重大沉壅商声坚劲广博角声圆长通彻征声抑扬流利羽声奄蔼低曵先晓此意然后可以求声之善恶也又宫商之声平征声上羽声去角声入问曰平声何以辨乎宫商议曰收之入口谓之宫推之出口谓之商以此为异夫白色者商人金黄色者宫人土青色者角人木赤色者征人火黑色者羽人水夫宫人商声之善者多子孙后代贵昌金为土子若商声之不善者子不孝犷恶之子或常痼疾或不宜子孙得角声之善者主职位髙迁木为土鬼得角声之不善者有牢狱厄得征声之善者木宜子孙保父母存火为母父尅金也得征声之不善者少丧父母为母所酷也得羽声之善者得贤良之妻奴婢大富水为土财也得羽声之不善者得不善之妻也亦不宜财帛田宅或早丧其妻自得其声之善者大富贵长命安乐自得其声之恶者其行恶人也或挛跛赢残常抱疾患畧举一端以例推之尽可知也夫人鸽声者慈鹊声者巧多智符书枭声者惨毒不孝驴声者淫水牛声者小心驼声者高心富贵象声者长命贵羊声者贫贱豺声者忍人猪声者贫亦淫马声者猛烈贵议曰夫隔壁听声如覩其貎则可辨吉凶知其性灵者焉此乃测察之纎徽占卜之幽隐也若能沉心潜虑始可超此途中情意飞扬物务不净者学难成也夫声有长有短有低有昻有飞有沉有深有浅有麤有细有有慢有散有破冇曲有直有怡恱惨凄有圆实洪满有虚怯摧折凡此数声者以定吉凶低沉麤属宫慢破浅属商直昻属角飞扬散属征短曲属羽此以伐人之色声怡怿者乐声惨凄者悲声圆实洪满者旺相声虚怯摧折者废囚死病声求之万象亦可知也察此声讫即以善恶量之假令宫人得商声之善者加之以乐声即知有贵子商声纵不善亦为多子孙宫人得角之不善加之以悲声即知黜官职矣宫人得羽声加之以囚声即知其人妻死奴婢六畜死看声剧易以名之剧则妻死易则奴婢死或妻病若闻悲者即与妻别离假令角人得角声加之旺相之音即知其人长命富贵无病且与迁官得旺相也且相类既多不可备举畧此纪纲以意取之】四渎【音独沟也尔雅水注浍曰渎又四渎江淮河济也】须宜深且阔【四渎者耳为江口为河眼为淮鼻为济四渎须宜深阔崖岸有川流之形不欲汗漫破缺在天地者江淮河济在人者眼鼻口耳耳窍大者聪明夀考眼大主才智经营睛光者主权职短小者不令鼻窍大者仙库俗库明主财帛秀主权职小者不令唇厚红润者主财禄口能容拳者主将相小者不令】五岳【岳山高而尊者五岳说文云东防南衡西华北恒中嵩也】必要穹【音芎高也】与隆【力中反丰大也五岳者额为南岳衡山鼻为中岳嵩山颏为北岳恒山左颧为东岳防山右颧为西岳华山五岳俱要丰隆有峻极之势骨揷天仓起者监司守土命也鼻丰隆耸直凖头不要缺陷反者不令万金秘语云南岳如满月防如鸡卵华如方银嵩高发恒如倒提五岳全者及其余皆好无尅陷者食禄主贵】五官【荀子注司主也又识也】欲其明而正【五官者一口二鼻三耳四目五人中欲其明而端正不宜孤露偏斜　眼为监察官耳为审听官鼻为嗅臭官口为出纳官人中为保夀官眼有光威力主权职鼻梁贵重丰隆贯额主权职口有棱角上唇如角弓下唇如仰月主权职人中明主权职耳有轮廓垂城通亦主夀考】六府【周礼治官府主百官所居曰府又曰藏史掌书也一曰聚也】欲其实而充【充满也　六府者两辅骨两颧骨两頥骨欲其充实相辅不欲枝离孤露　灵台秘诀云上二府自辅角至天仓中二府自命门至虎耳下二府自肩骨至地阁六府充直无缺陷盘防者主财旺天仓峻起多财禄地阁方停万顷田缺者不令】一官成十年贵显【此五官中但一官成就则享禄十年】一府就十载富丰【大也茂也此六府中若一府就则十载丰足左耳尖起至垂细排八年右耳垂至尖七年计一十五年运反轮险小鄙薄者不令天仓接额至天中十年运天仓满者骨法吉反此者不令眉踈目秀主十年吉左尾头至尾二年右尾头至尾二年左眼大眦至神水小眦三年运右眼大眦至神水及小眦三年运共十年运山根至凖头梁节贵凖丰厚主十五年吉运已上二十五年反此者不令人中海宂承浆地阁颔满人中明海宂正承浆寛地阁濶主二十五年吉反此者不令眉毛老绦耳毫眉毛主五年耳毫主十年老条主十年至百歳若无者不令】房龄【字乔齐州临淄人事唐髙祖太宗官至中书令　龄音零】龙目凤睛三台【星名共六星两两而居晋天文志曰一曰天柱三公之位也在人曰三公在天曰三台主开徳宣符也】位列【唐房龄龙目鳯睛则三台显贵察相云龙目鳯睛位及公卿龄龙脑鳯睛有玉枕骨丰满秀实脑后玉枕骨双双必见荣近下大人贵近上小人亨鳯睛者前眦圆后眦长若在黑白分明上有秀纹目若刀裁文章自来】班仲升【名超扶风平陵人事汉明帝章帝和帝官至定逺侯封邑千户】鷰颔【颔也口上曰臄口下曰颔】虎颈【说文头茎也颈经郢切】万里侯【尔雅曰公侯君也又五爵之次曰侯】封【汉班超燕颔虎颈许负相曰虎颈燕颔飞而食肉当封万里之侯其后果封汉定逺侯镇抚万里之侯　汉将班超颔平环满地阁濶顶方隆光莹虎头燕颔之形飞而食肉禄发晩年颔满頥丰末年之兆故相者曰当封侯万里】英眸兮掣电【音殿说文阴阳激耀也　英眸者瞻视俨然目若掣电　眼如鹰视富有余谓神彩射外也】豪气兮吐虹【音红防蝀也程氏曰蝃蝀气之交映而光朝西暮东　豪杰者言辞磊落志气峥嵘若吐虹蜺　内如渊水之珠如玉隠石如金在矿发乎在外】若赋性麤恶祸必及【性别本作形　凡人赋性凶恶祸必及身终当暴死天赋人形体麤恶眼无头尾眉无逺近如蛇防之形状豺狼之声神惊性暴骨伤节破白辉入眼赤缕贯睛偷视浪语已上皆为凶恶夭死之命浅者迍否】如修德惕【音逖恐惧也】厉【危也】禄永终【若人常能修身慎行则禄位永保其终　术曰劝人为善天禄归于高德不可赐于凶人故禄位永逺终身】上长下短兮万里之云霄腾翼【别本之字在腾字上　凡人之身若腰长脚短如鹍鹏飞腾霄汉摩空万里之间往还无所滞也　胷中藏万事为神宫之庭深广神安而气则和】下长上短兮一生之踪迹飘蓬【说文篙菣也陆佃云草之不理者叶散生遇风輙防而旋　别本之字在飘字上人若脚长腰短则一生踪迹飘零流落老于他邑　胷短而薄偏而窄贫贱凸者夭坑者穷毒白猿经云下停短上停长学堂成就近君王　通仙经云上长下短公侯相当日孙权霸一方反此者贱】惟人禀阴阳之和肖【音笑似也】天地之状【形也受命曰禀笔锦文葢天下万有之物皆负阴抱阳而长唯人为最灵独禀阴阳正气而生诚与天地之形参矣玉管照神局曰夫人禀阴阳之气肖天地之形受五行之质为万物之灵者也故头圆象天足方象地眼目象日月声音象雷霆血气象江河骨节象金石鼻额象山岳毛发象草木天欲高逺地欲方厚日月欲光明雷霆欲震响江河欲润金石欲坚山岳欲峻草木欲秀此其大槩也】足方兮象地于下【足软而厚者乃富贵之相】头圆兮似天为上【天尊地卑乾坤定矣故足方象地头圆象天天欲张地欲方天不张不能列万象地不方不能载万物头圆足方者富贵也头小足薄者贫贱也　鉴云头高深足厚者富贵人也义曰高谓顶也深谓发下生近耳也唐生曰处身之上形体之标上无润于空物不能为之累矣无累于物而下防于身不自运力此谓高贵之理自在之情也况乎居七窍之上听统摄之情故知头有相者性自在而好凌人头形卑弊者性随宜而细碎人也许负曰牛头四方富贵吉昌虎头高峙富贵无比犬头尖圆泣涕涟涟多折伤之厄鹿头者则长志气雄强唐生曰兎头蔑颉志气顽劣獭头横濶心意豁达象头长广福禄厚享犀头崒嵂富贵鬱鬱朱建曰駞头蒙洪福禄所钟龟头郁缩惟丰酒肉蛇头平薄财物寥落狐头尖锐家厄无计又曰头骨厚者贵而长命头骨厚而乐头皮白色下贱青色聪明孝顺有官禄长命黄色贫贱赤色者兵死肉薄者贫头小音锐瞳子白黒分明见事疾其锋不可当昔白起有此相果封为万里侯也】音声比雷霆【音廷疾雷也说文雷余声也】之逺震【动也起也震音振　夫雷霆者天垂洪象驱驾云雨使万物各遂其生音声者人之号令可以及人故曰如雷霆之震　灵台秘诀云夫声音者修五行之造化导六腑之苗因意与气防心欲言声必随之故贵人声出于丹田有声有韵有音优防淳和不缓不急清清泠泠发言可畏瓮钟圆润响亮此富贵之相也故曰声无宫则轻无商则干无角则浊无征则缓无羽则低声轻无财声浊无文声缓无权声低无学有声无韵仕难进声絶而音未絶谓之弱主多名失实易盈易散声与气相争出谓之躁噎主性急则禄不定气未发而色先变主不藏事难掌重权声未鸣而气先出谓之汰溢主夀不足声浑气清者贵妇人声清气和者贵声在喉而深响者贵初响后破先富后贵无朋友独强初低后高不得祖力中年发旺前后均响者良声欲轻清响利润缓则贵气调而缓旺夫先高后低者妨前夫淫先低后高破祖子贵重浊逺振者虽富妨夫木音声高而喨逺圆实均停水音连延低缓轻利而接续火音焦烈圆直急躁土音重浊逺震如瓮中之语语笑靣赤不藏事迹语笑靣黒必多秘宻语笑无媚夀短语笑如哭孤独语笑淡薄无情心恶多病不乐语言急缓不等失信无凭男雌声妨妇女雄声妨夫气充唇则薄充舌多讷充齿多刚充牙多毒充上防多强】眼目如日月之相望【天之日月能照万物人之眼目能知万情故眼目犹天之日月也　王管照神曰眼者人身之日月也左眼为日父象也右眼为月母象也寐则神处于心寤则神依于眼是眼为神游息之宫也覩其眼之善恶可以见其人之清浊也眼长深光者大贵黒如漆者聪慧文笔含藏不露焯然精光者富贵细而深长者夀考浮而露睛夭折大而凸圆而怒者促龄凶暴流视者淫盗眊而偏视者为不正之人羊视愚狠赤缕贯睛者恶死蛇眼者隂毒神定不怯其神壮侧眼斜视者毒害恶死短小者愚贱重者性凶急转者小人之相眼下有卧蚕者主贵后世出贵子女人黑白分明贞洁眼下赤色必忧产危偷视者奸秽神定而不流者福夀大抵睛不欲怒缕不欲赤白不欲多黒不欲少势不欲坚视不欲偏神不欲困不欲有光不欲流其或圆小短而深不令之质也两眼之间山根之际名子孙之宫欲得分明丰满或有缺防黒子者主不利妻子并外族袁天刚相眼有五法一曰醉眼神昏如醉因酒失财二曰睡眼神昏如睡多主贫贱三曰惊眼主夭折四曰病眼神困如病主病疾五曰淫眼神流如淫主奸盗诗曰眼如日月要分明凤目龙睛切要清最怕黄睛兼脉赤一生凶害活无成　月波洞中云鹰视彩多者主贵虎豹黒睛若带黄虽贵不善终眼神三两防皆为贵白多黒少亦为徙诛之軰上顾者神骞于上乃为自缢或髙处因坠马而亡也下顾者多投井落坑江河车马而亡也三角者皆犯徒刑之相也　鉴曰凡人瞀睮上音茂下音俞防者嫉妬人也盱睢丁结切火彼切者恶性人也防呼间切矘他郎切晃者憨人也防丁念切防罄谦切眠时斤切者淫乱人也睢盱睒音闪烁者邪人也弥词□人言也矒防者奸诈人也应征拗□故巧切者崛强人也羊目乌江切瞳者毒害人也睛色杂而光浮浅者心不定无信人也睛色光彩溢出者聪明人也睛色紫黒而光彩端谛者好隐遁人也睛色黄瞻视端直者慕道术人也睛多光而不溢散清澈而瞻视端直者直性人也眼急眨则夹反者若不嫉妬即虚妄人也不露目睛者此为智慧明了人也眼光不出脸者藏情人也加以窃视必作偷盗义曰难目卷头不淫则偷羊目直视能杀妻子亦兵死猪目应惩刑祸相仍亦非贵相鹰视狼顾常懐嫉妬昔司马仲达并有此相牛顾虎视富贵无已牛顾者视逺而意近虎视者视近而意逺俱为二品狼顾蜂目常懐阴毒狼顾者所谓返廻顾靣当背身不转也蝼蛄者心难得知鱼目多厄猴目穷寒眼睛近上者志意下劣防睛近下者志意高上眼防睛近里者自收敛之人也防睛近外者傲慢憨人也目有大小有异母兄弟目下有壅肉名曰卧蚕视子如金金犹难得也有此相者子多继嗣目大且明道流行目动开闭至老乞索眼尾上临覆下者似笑者多诈两目昏黄者弱死目下赤厉恶人目下黄白直视兵死目中多白光睛又白多邪淫目中有赤理贯瞳子者兵死目深有青光者贵人目偏视兵死目居首中小贵义曰兵死谓刑戮笞杖刀刃损伤之类即是兵死目中有守睛者夀】鼻额若山岳之耸【音竦高也凡鼻额必宜如山狱之耸直高隆可为入格之相　月波洞中记鼻者为中岳丰隆而起者山根不断凖圆仙库俗库又为庭尉兰台是年夀二部丰满与颧相接丰隆而起直而平陇有骨法者上相也窍不圆空高而起如劒刀者颧势不接乃孤危无兄弟凶相也梁柱正直相应为人忠孝如曲斜不相应者淫邪之征　玉管照神曰鼻肺之灵苗肺虚则鼻通肺实则鼻塞见肺之虚实也年上夀上二部皆在于鼻主夀之长短也光泽丰起者不贵则富夀黯黑及薄者不贫则夭隆起有梁者夀相也坚而有骨者夀相弱而小者夭贱凖头丰大与人无害凖头尖细好为巧计孔仰而露夭折苦寒鼻如鹰觜吃人心髓凖头无肉贪婪不足小而纵理养他姓子有横理者迍邅裴行俭云凖头赤色汗流湿碌碌无成到白头又食即凖生汗非庸即苦三材歌曰鼻象中岳一靣之表欲高而隆不要尖小光润者吉昏黯者贫天斜曲不直者官灾纒绕　管辂曰额濶顶平得祖力头圆项短足财丰罗隠云头尖顶削不得父母力边地陷不宜出外山林破一世无闲冢基削丘陵不备阙门陷无决少断龙角无威减贵牢狱破运临忧狱玉岭陷亲人无力玉岭露亲友不睦主刚性奏书一部又名朱雀不陷露白主文章得力此其大槩耳】血脉如江河之漾【余亮切荡漾浮防貌又水摇动貌　人周身血脉昼夜循环无穷故如江河之漾　江河欲泛澜】毛髪兮草木其秀【毛髪如山川草木发生图南曰阳气舒而山川秀日月出而天地明　月波洞中记髪者踈而秀黑润青长髻小此为上相蝇头三稍黄浓者此五逆之人　玉管照神云头小发长散走他乡髪黄而焦不贫则夭鬓髪如拳刚愎之性或赤或白至甚贫薄　成和子云鼻毛反露人贫贱鬈髪寅垂夀不长纎长髻小三公相麤澁三稍忤逆儿　龟鉴云夫发细长宻富贵麤索者妨父母也贫贱之相兼妨妻并妨父母蓬头贫亦妨妻年未三十而白者短命而乐润泽者夀而贵繁多妨妻亦性狞钝贫贱许负曰不多髪宰相大肚侍官髪例繁体马多骏尾此之谓也鬓髪寥乱生而无信人也额上髪左偏垂下先妨父右偏垂下先妨母额前髪不整齐亦主妨害贫贱相髪为山林若不临大泽则学道不成义曰髪部不齐为不临大泽筭髪者短命髪泽如丝一代饶资髪麤索索早孤不乐髪黒而泽多逹多能髪中赤理者多兵死髪须磔磔若寒毛贫贱妨父母及妻鬓欲踈而麤欲细而宻鬓髪壮猬毛者为子不孝为臣不忠】骨节兮金石之壮【彊盛也骨节宜若金石之坚固　坚固如金石也群品广鉴云肉滑仍光腻筋藏骨更清不惟家道防名誉达天庭歌曰贵人骨节细圆长骨上无筋滑又强君若与臣相应付不愁无位食天仓】欲察人伦先从额相【去声　人禀三才额为天颏为地鼻为人天圆则可贵当先视额额主君位故为天也　龟鉴云额如覆肝者富贵如枯髅形富贵二千石仰月文二千石牛角文将军左日右月文富贵一品为人方直多妻之相从天中直下竪有一理至印堂名悬犀理封侯龙犀理封侯额中两脉直竪三寸以上者二千石额上三横文者早妨父义曰干者天也坤者地也居天中故知早丧父额中乱文贫苦至老有一曲文逹者为蛇理客死道路悬薄文饿死天中一文自鼻脑后玉枕应者封侯天中横四理文方伯二千石额中连天中下及司空有理及肉如环者名天城周匝无缺有缺若门者三公门僻者方伯有二门犹为小郡太守额两边有直上发际者名衔璧二千石太守之相额中有田申字成者富贵辅角骨起长者三品常在圣人左右亦得人提擕女人为妃后天申缩如刀环者封侯天中端正者贵而夀若髪下垂不见父母死狭小少子义曰促靣狭额至老贫厄额大靣方富贵无殃头额广方富贵吉昌天开早起少小位昌额角高耸职位复重天中满洪仕宦有功　灵台秘诀云夫额者一体之府一身之天诸阳之首形骸之先五岳曰衡山五方曰南方三才曰天又额作一身之主为百部之元上下有五部曰天中天庭司空中正印堂各掌贵贱吉防形如熨斗状有覆肝寛濶平正有贵骨顶平无破陷瘢痕文靥者其形如熨斗两眉之上约一寸有骨曰天角主名位品禄眉上接连不断者谓之交眉主仗贵人荣显左偏妨父右偏母丧鬓髪生前防年疾苦尖短无官破露忧狱狭窄不孤而即贫广濶不官而有势髪际乌润厚而侵前有才而清闲近贵而不富　月波洞中记凡欲相人先视其头头者五脏之主百骸之宗四维八方并须停正左耳为东方右耳为西方鼻为南方玉枕为北方左颊为东南角右颊为西南角方维既正乃视其骨骨法有九为贵相头无异骨终难入贵所谓九骨者一曰颧骨二曰驿马骨三曰将军骨四曰日角骨五曰月角骨六曰龙宫骨七曰伏犀骨八曰巨鳌骨九曰龙角骨东西岳高成为颧骨势入天仓为驿马骨耳角为将军骨左眉上隠起者为日角右眉上隠起者为月角骨绕眼圆起者为龙宫骨鼻上一骨起至脑者伏犀骨耳两畔沟外绕脑骨高者名巨鳌骨两眉毛入边地稍高似角者名龙角骨亦名辅骨者已上九骨皆三品之相　白云子云额尖如削乳头小男为奴仆女风尘　时后歌云边地欹危无一指此生无福得荣华　宋齐丘曰额之印堂上至天庭有骨隠然而见者少达而荣边地山林皆欲丰满坑陷则贫贱郭林宗观人有四学堂一曰官学堂谓眼为官学堂长而清为官贵二曰禄学堂额为禄学堂额广濶而丰者富贵三曰内学堂当门二齿周正而宻者主忠信踈缺而小者主诳妄四曰文学堂右耳门之前丰满明润文章声誉昏尘者下愚　三辅新书曰额上昏昏年灾上迍太阴青黑眼以之侧君子破财小人杖责博士之阳宜紫宜黄青妇之孕黒亦灾殃眼赤鼻赤谋事难谐须防鞍马手足之灾力士要起两颧青黑男忧官灾女忧产厄口边黒气如烟如雾五官絶命多有灾殃太岁临门中正昏昏官守有分目下争论眼下丧门白如粉痕不唯哭泣亦主邅迍印堂红黄一年吉祥若非改革朝见君王左右驿马紫贯天仓迁升之喜除拜庙堂黄幡豹尾鼻主两边色常清净无祸安身灾祸不一青黑贯之安分顺时吉无不利】偏【侧也】狭【胡夹反隘也】兮贱夭【于兆反短折也】足恶【额骨偏斜窄狭侵天部当夭贫贱亦为足恶之人日月骨缺陷者偏横狭者命夭贱薄促行凶恶】耸阔兮富贵可尚【额若高耸广濶则富贵俱全】若见伏犀【音西徼外兽角也】之骨定作元臣【元大也大臣也　伏犀骨自印堂至天中隐隐骨起直入髪际光泽无破必任公卿之位伏犀者为两眉夹玉柱天庭至髪际贯脑如钗股起天纲曰见窦甄君伏犀贯玉枕辅角全起十年官名显立功在梁益闲后甄君为益州行台仆射】如有额道之纹左偏父丧【日月角为父母宫左为日角右为月角左为父位右为母位右偏主妨母左偏主妨父左乃阳右乃阴缺陷天庭如削防年父母须妨】山林丰广多逸豫【山林在天仓若此部丰广主半生多恱逸寛厚　谓两仓满驿马高轻优之职】边地缺陷足凄怆【音创悲痛也边地在驿马上边地驿马为迁移宫若有缺陷则破散成败可悲也　鬓脚生前败在幼年天仓缺主尅妻晚立甇独】　覆如肝而立如壁夀福寔【时力反实也】繁【额若覆肝而平或如立壁而直则夀考福厚实多也额高圆无日月骨起主道高明】耸若角而圆若环食禄无量【凡人之额其耸若角其圆若环主食天禄以终天夀边地骨起龙虎骨高故多财禄】尘而身无所资【货也　额若无润泽之色如尘垢覆无甔石之储甔音担小也储蓄也鬼眼相曰少资之人尘土靣色不润泽肤干禄不饶也】玉润而名高先唱【额如美玉之温润主声闻去声清高而先显早第　玉白名誉四方】丰【大也】隆【高也】明者生必早达【额丰隆光润色明而无破则早岁登科谓五部骨起龙虎伏犀日月旺于初主】卑薄暗者死无所葬【额小而窄狭其色昏暗或诸部又无所辅则死无衣衾棺椁无天仓无额为奴仆之相无父母之力】福堂之上气黯【乙减反深黒也】惨【七减反戚也】防岁多迍【陟伦反　福堂部在眉上气若黯惨不明如尘垢者主防年迍滞　福堂印堂也其上色泽不明初限滞也】驿马之前色黄光壮年受贶【音况赐也　驿马在边地下眉尾后有红黄色者壮岁受君赐天仓　满后是驿马肥一十六得运】色贵恱【光润也】泽纹宜舒畅【额色贵恱泽不宜气杂若有纹理可尚者宜乎舒徐敷畅　玉白黄色纹少仰月贵相】贫薄孤独曲水漫浪【贫贱轻薄孤独之人乱纹薄额纵横相交谓之曲水漫浪横文多愁纹贯仰月为人平昔多忧主贫贱孤独】居侯【五爵之次曰侯孔氏曰侯候也斥候而服事】伯【长也周礼九命作伯诸侯之长也　又第三等爵也】者偃月之势【位居侯伯额如偃月势谓额有双峰上如偃月主公侯伯子男】处师【范也杨子曰教人以道之称】傅【相也傅之德义也】者悬犀之象【师乃三公位也言处三公者额有悬犀其悬犀骨在福堂上高隆若角直接山林　谓太师太傅太保悬针垂下过山根细如钗股】鼎足三峙【音痔峻峙也山屹立也】列三公【太师太傅太保也又大司马大司徒大司空也东汉太尉司徒司空也】以何疑【鼎峙三足者额有伏犀日月角俱起若鼎之三足定列三公汉李固貌相有竒表顶角匿犀足履龟文后为太尉桓温有奇骨虎骨龙骨伏犀骨三道骨法贯顶是也】牛角八方厠【初吏反杂也次也】八位而无妄【诬也　牛角八方者葢额有八骨乃伏犀日月骨边地骨福堂骨龙角骨虎角骨牛角骨印堂骨有此八骨者必登廊庙通达八方　顾思逺头有肉角长寸为散骑侍郎年百二十卒日月揷脑上神色相副声音相称贵】观夫眉宇寛广心田坦平【坦佗但反安也　眉为紫气乃吉星也若眉宇长平濶者则心坦然无私　灵台秘诀云夫眉应山林草木之秀掌妻妾昆仲财夀之宫头属紫气之星尾按罗计之宿前枕阙门后连九官上有四部曰凌云紫气烦霞彩霞尧眉生八彩舜目长重瞳眉有阴阳阳昂阴覆男得阳而阴得覆平生多乐反者贱阳人得重眉必得阴人垒垒之财四十以旺眉上副骨是也上停母众眉散逆弃其前妻后就富妻如命长初子少覆下者祖多积德男得阴眉散逆妨妻散在小角者二三个不定阴得阳眉妨夫阳眉高揭必为娼妻多者如柳叶有角三五根成缕妻多兄弟显眉毫早生者夭四十生者夀眉骨露亲人不和多夭眉细湾多文艺眉直头昻多雄勇眉生阵云好杀军伍立名踈散财不聚立文在眉女必妨夫近鬓多不足眉浓髪厚损夀财清闲过目弟兄多短于目兄弟少八字眉更有三文女再嫁而男重婚眉中黒子懐艺术婆娑者男女多眉毛赤旋子必当权眉连无禄眉中有三文躭酒赌钱人两角向下如覆月者有才少断灵明难进取达则多为人师自不能行玉管照神曰眉欲踈而秀平而濶主智信仁义也秀而长者性聪敏眉过眼主丰富左有旋文者妨父右有旋】
　　【纹者妨母一云主聪慧有长毫者一二寸高年之相毛白者夀相也眉蹙而愁者孤独短不覆眼乏财麤浓愚而不贵压眼者穷逼斜而卓者性豪急头起尾下者性懦弱眉头交者穷薄一云少兄弟纵有不得力也骨棱起者多迍否　鬼眼云眉者胆之余也踈而淡秀隠隠如蚕印堂平濶眉尾还入鬓眉头逆生不见父母死眉头顺生眉尾平立即主早发不妨父母读书早得科名当声名闻天下眉重交不得贤妻眉尾卓越防而早亡眉近眼睚不宜初子异窝重眉　复注眉上下有肉似眉者是也在上得阳人之食在下得阴人之食眉毛早秀不得长夀眉有三角于人不孝不义印堂交加冗乱如麻印堂八字纹坚耐自长生印堂川字纹年近八十春印堂悬劒纹恶疾祸纒身眉长于目有智信眉短于目无亲兄弟二十生毫三十死三十生毫四十亡四十生毫命延长　洞微玉鉴云眉所以表饰众体为金星欲耸秀踈直高爽而露锋铓者贵若浓厚不清首尾逆有旋毛尖而露肉者名为金帯煞　龟鉴云眉棱骨高耸峻者皆为崛强人也眉无棱无志气者眉头交错早孤不乐妨妻眉直头昻志气雄强眉冲正平仁义令名许负曰连眉蹙额不巾其活眉上多理贫苦相眉上各一立理公卿相眉间有一立者别勑授官眉间有黒子亦然眉间有月字公侯相年九十眉有王字封侯眉尾毛起靣者无外氏纵有破败眉尾秀四十五十死老生者夀眉有三毫者长夀人眉之上为华葢骨眉乃宇宙下葢日月横排二目两天仓起两眉长印广濶主心田安平】狠【下恳反】愎【弼力反狠愎刚傲自用也】者低凹【木作窊污下也】其骨【性狠之人则眉骨低凹　眉逆眼无头天狱陷无尾堂露神深者阴狠也】狂狷【语曰必也狂狷乎朱氏解曰狂者志极高而行不掩狷者志未及而守有余】者陡【音斗】高其棱【凡人眉陡高者乃为狂狷之人故知进而不知退知存而不知亡甚不可为友更恒有包藏之志毛麤逆天仓缺刑死】麤厚愚鲁【眉毛麤浓浊厚者其性愚钝多滞　如抹墨头交尾散目相近本原难与同居眼下眉高子父亦须别屋】秀浓慧明【浓别本作莹　眉踈秀有彩者主聪慧才智过人谓月様带彩】短不及目者贫贱【眉短于目者主身贫下贱眉不覆目主财乏独立不实管辂云眼长眉短不相副骨肉之亲如路人】长能过眼者宠荣【眉长而过目者则身荣贵显　眉长而过眼者名誉四方天纲见岑文本曰学堂莹夷眉过目文章振天下】尾散者资财难聚【尾散者谓眉尾毛脱落而踈稀主财物破散主初运二十六至二十九财散】头交者身命早倾【印堂乃命宫也若眉头相交如蚰蜒之形毛侵印堂者短夀之相也命不至四旬伤妻子破财纪信连眉死项兵　金鎻经云眉交为破印无夀更无禄】中心直断惠性少【眉中间直断或文破者其性寡有仁慈横立文多悬针破印】两头高仰壮气横【眉尾为凌云主人之气志眉若两头高起则有　丈夫之志眉入鬓者贵】毛直性狠【下恳反狠戾也眉毛直生者为人性狠亦主横夭】毛逆祸生【眉毛逆生者其人恒有灾害亦当尅祖父主凶恶也】覆目【一本作月】软柔而少断【眉八字软柔压眼终无正性故为无断之人】偃月高揭而好争【眉若偃月髙揭者则必好鬭而多争眉头低尾高眉逆者伤尊不贪酒色】扣【音冦】促无闲伤蜉蝣【渠畧也似蛣蜣身狭而长角黄黑色朝生暮死诗蜉蝣之羽衣裳楚楚是也】之短晷【音轨日景也蜉蝣乃阴之物也喜阴而恶阳人若眉头扣促鎻印堂终日不开者谓之鬼形故叹其若蜉蝣之影短也　眉头交日影相似朝菌不知晦朔蟪蛄不知春秋眉头交者命不至四旬】毛长及寸享龟鹤之遐龄【眉长及寸者谓之夀毫二十生毫三十死三十生毫四十亡四十已上生者得其夀考必享遐龄之庆眉耳生毛白闲居百岁庭】十字高品【两眉门印堂上有文如十字者主有髙贵】天文大亨【若文理似天字者一生亨通纵有灾咎自能消散　十字者伏犀骨起下垂至山根者正天地相临应上部反此者不令】作坤字【坤卦】者禄二千石【印堂有文作坤卦者则禄享千石　为两眉平两眼平龙虎部平九州有副者贵矣】成土字者将百万兵【将去声　成土字者帅兵百万　两眉两目狭玉柱衡天起不接至天庭尽将军之命也】列土分茅【天子大社封五色土为坛凡见诸侯受天子大社之土各割其所封之方色土与之东方受青土他如其方色加以白茅授之归国以祀焘以黄土苴以白茅茅取其洁黄取王者覆焘四方等其爵位轻重而为之名数也】由玉田之高朗【明也有列土分茅之贵者谓印堂中有文如玉山之字】纡朱【纡音迂萦也朱六品七品服也】曵紫【五品四品至一品服也】葢水鸟之圆成【纡朱曵紫之官葢印堂中文如水鸟排列紫衫银金章紫绶乃眉根青翠踈秀三彩水鸟者翠虫也】欲察神气先观目睛【天之神在日人之神在目夜则神寤于心昼则神游于目欲察神气虚实心术善恶必当先视其目故观其外者则知其内　神者一身之主百脉之根肺之灵苗骨者人之舍也副者贵不副者薄骨不副者贱清无神寒秀无神薄古无神漏怪无神麤　灵台秘诀云夫目者乃人身之日月心神之户牖上有三阳三阴乃六合之中左右各掌一十部四时曰春主于目内应肝而通于心乃人之瞻视为神之殿廷掌人贤愚贵贱巧拙勇怯邪正之宫孟子曰胷中正则眸了矣及目贵者前角形曲钩主机深智足多规画有筹筭能营运后尾平如刀裁主聪明多才俊文章赫奕三阳平满多福旺祖宗少灾厄六合圆满相副主清闲近贵正直神光明显主名誉超群文章显赫睛含光殿净主见事疾不疑惑交友平阔主喜朋友少贪心性和缓奸门平濶而明主性耿洁少滛邪喜道路美妾鱼尾平满明浄主易求妻宜阴财少奸盗得阴人见喜林泉蚕囊平濶主子孙旺多财禄喜婚姻泪堂平满少悲泣多喜乐一生无牢狱之灾瞻视有力贵显聪明下脸赤好鬬争目后一纹充耳老有官职赤脉贯睛死多血刃两目不相似者异母目下有纹如一字正直分明纹若卧蚕之形主子孙贵目光明媚才秀聪明积德之人目无光彩短命牛虎视者贵黒睛大而端定有夀目圆无角作事拙错多后悔睛朝鼻凖主性谨慎和缓目尾两角垂下主亲人离别不然则不和睦睛凸而不宜道路睛垤睛悬并主狱亡黯睛向上下劣薄贱视逺者智视下者毒视平者德视専者狠视反者贼视流者奸视注者愚左目主父小则妨父右目主母小则损母目疾病多毒多病少毒少病目大眉短中年灾睛朝眼尾轻浮奸诈单目谓之桃花杀好色眉目相连者嫉妬奸猾首子难定妇人黒睛大温润似悬下脸者寡妇何疑三角者多嗔性刚四白者害子多淫又有三极贵瞻视有力者如俊鹰离巢若怒虎出林重瞳相向目长一寸自顾其耳黑白分明如镜中漆大抵斜视偷视神流睛转似惊如醉若睡皆淫贱之相也　目中六流神□神怒主怒恶不足之意□神安主喜乐和合之情□神离主意欲别离散之情□神流主奸淫之情□神怯主惊恐怕怯弱之情□神弱主忧愁悲泣之意　鬼眼云睛黄杂学孤儿少女目大胆小碧眼神仙睛青者水死仰靣妇人多毒恶觑地男子好奸贼或人言谈未尽观地者腑腹中有疾也眼中乍青者肝烂不治乍黄者脾烂不治乍白者肺烂不治也　鉴云目无卒气赤者富有凶恶事目色白者折伤目色黒者当忧留连壅滞或有疾患目色黄得财目色青者旺相吉有喜休废有忧父母及妻病或奴婢六畜死水土墓在东也】贤良澄澈【音彻水澄清也】豪俊精英【贤良之士眼神澄澈若水豪俊之流神和惠而黑白分明王戎为人短小裴楷见而目之曰戎眼烂烂如嵓下电官司徒】性端正者平视无颇【音坡偏也　眼好则心好眼恶则心恶若人秉心端正则平视不侧　白不欲多黑不欲少势不欲竪视不欲困盻不欲反光不欲流睛不欲露缕不欲赤乃善相也】情流荡者转盻不宁【心情流荡之徒则目睛往来转盻不息　下光慢偷视眼主淫滥也】黄润定至于黄发【诗黄髪儿齿言其夀也　黄髪者为黄发仙也若瞳子黄润可至于黄髪之夀眼睛黄润髪白者稍复黄主夀考】白干终至于白丁【走吏也刘禹锡陋室铭云往来无白丁　眼若干而不秀终作白衣之士　眼睛白干多为走吏】顾下言徐叔向知其必死【昭公十一年夏五月单子防韩宣子于戚视下言徐叔向曰单子其将死乎朝有着定失则有缺今单子为王官伯而命事于防视不登言不过歩无守身之气死将至矣此年冬单子果卒】视端趋疾魏主【一作王】见乎得情【智伯帅韩魏之兵而攻赵以水灌之城不浸者三版城降有日智伯之臣絺疵见桓子与康子俱无喜志而有忧色絺疵谓智伯曰二子必反矣智伯不听明日智伯以絺疵之言告二子二子曰此夫谗臣使主信懈于攻赵也二子出絺疵入曰主何以臣之言告二子智伯曰子何以知之絺疵对曰臣适见二子视臣端趋疾知臣得其情故也智伯不悛絺疵请使于齐后二子与赵襄子约定决水反灌智伯之军其军大败杀智伯尽灭智氏之族】神陷短夀【神一本作目　人之夭夀皆在于目神气所主若目神已陷而必当夭死　黄巢蜂目眼青白无神】睛凸极刑【凸音迭高起也　睛凸者谓蜂目其人必至极刑相蜂目豺声必不善终王莽防目两眼射外白辉赤缕贯眼主恶死】斜盻者人遭其毒【斜盻之人谓眼神侧视必遭毒而身亡或至兵死】痴视者自尅其形【神痴不秀转盻无力者虽靣部显贵则自尅无禄也　谓神彩不明伤自己】淫眼神荡【淫乱者则眼神流荡而不收神流大眦杀身小眦主伤财】奸心内萌【狡佞奸邪之人则目神若尘垢之深不可以为交友】睡眼神浊而如睡【目神浊者谓神不清也如睡者谓人困而无力神浊无力终当夭夀】惊眼神怯而如惊【怯乞业反愕也慑也惊眼者谓视勿急而惊猛其人当至暴死】病眼神困而如病未愈【病眼神困无力者谓转盻情倦如带久病未痊其人终无逺夀相曰不病似病终当病如还得病恐难医】醉眼神昏而如醉不醒【醉眼神昏者谓神力昏迷瞻视倦怠恒如带酒之人必　至服毒而死　下光慢主淫浊】豁【防通也】如视而有威名扬四海【神藏于豁视威严而有力俨然人望而畏之主声名播扬于天下眼如鹰视富有余如镜中防漆名振天下】迥【户顶反寥逺也】然惊而不瞬神耀三清【瞬音舜目开阖数动摇也　人若偶遇不测之惊眼神澄不瞬貌不变容葢神生于三防不染尘俗之汚出于造化之外是谓大贤之相人之所得者鲜矣陈莹中尝入朝已立班上遇晚景照耀莫敢仰视唯蔡京注目久而不瞬　宋朱弁奉使于金见留授以官托目疾卒然以锥刺之而不瞬于是得免葢神识内定如道家所说超达三清之境也】眦【音渍】圆者其机深于城域【影逼反区域也邦也界局也　眦为眼葢圆成者言行深奥人莫能探测故可谓之机深于城域　上有秀文内有才学黑白分明主富贵之相】堂露者厥子乃是螟蛉【上音冥下音零螟蛉桑中之子蜾臝可以教而育之言与人为义子也诗小雅小宛云螟蛉有子蜾臝负之　眼堂破露当养螟蛉之子神舍寛眼睛尖寄生之子出不正之男】犬羊鹅鸭何足筭【犬眼荒淫羊眼招祸及鹅鸭之眼皆不善终又为至贱至愚之相　犬目人多呌羊目人不慈白睛多黑睛少鹅鸭眼人无智】鸡防猴蛇奚可评【人若似鸡防猴蛇之目皆相之贱也然而察各人形像应本形者为吉当可细察而省玩之　鸡眼人多防猴眼人多盗防目人多疑蛇目人多毒】豕视心圆而无定【豕为猪也猪眼朦胧黒白不明主心术不正则心贪而多欲　魏安厘王问子顺曰梗梗马囘亮直大夫之节吾欲以为相可乎答曰长目而豕视则体方心圆每以其法相人万不失一臣见回非不伟其体干然甚疑其目】狼顾性狠而难名【狼顾者谓廻顾而身不转性狠常懐杀人害物之心多为残害之行絶不可交谈　反鹰视后越王之相昔曹撡闻司马懿有狼顾相乃召使前行令回顾靣正向后而身不动迹其情葢有符于狼顾也】后尾有如刀裁文斯博雅【眼后鱼尾长逺若刀裁之状者主显文学之贵性多寛厚儒雅　目若刀裁文章自来】前眦似乎钩曲智足经营【眼前眦若曲钩之人必为良贾深藏而能规运大眦圆目如秋水富贵无比　赵平原君相秦白起谓赵王曰武安君之为人也小头锐上瞳子黑白分明眂瞻不转小头锐上断敢也瞳子黑白分明者见事明也视瞻不转知志强也不可与争锋】













<子部,术数类,命书相书之属,人伦大统赋>
　　钦定四库全书
　　人伦大统赋卷下　　　　金　张行简　撰
　　元　薛延年　注
　　惟女赋质与男异祯【音贞善也　惟女人所赋逺不与男貌相同男子以刚为贵女人以柔为祯图南曰阴反于阳夫必损阳反于阴祸必当灵台秘诀云女中至贵谓威厚燕语声和耳厚白额圆鬓乌润懐抱平肩削项长目澄净视端娇媚人中分明腮颧隠隠有力悬壁正唇红齿白骨肉相副手纎鼻狭峻直女中至富谓耳慢厚唇相当红润悬壁正目美性寛腮满颏濶人中长食仓满蚕囊平四仓俱满兰尉分明井灶平细厨满酒池平地阁濶犯金鸭玉霞女中至贱谓耳急撮唇吹火口鼻凹目露蛇行雄声体冷齿高腰削臀高胷凸龈露膀窄背直声重破龙唇凤口颊高神浅人中断肌麤指短上有夭角女中至贞谓瞻视分明刚骨有力颧夀隠显有势法令深目神澄黑白分明目下斜视娇有威媚而态行缓歩轻身柔性正耳厚额圆鼻直髪踈润而光声清严不散者贵其下贱者反顾蛇行雀跃耳反羊目神薄娇而无威媚而不态刚中欠柔五官不定犯日角天角龙角神流口濶舌长笑而不实掀唇撮口眉偃月气浮声浅女中至恶谓口高齿露声散髪黄人中蹇鼻促下唇进前耳窄鼻曲窍露目深鼻梁有节横靣黒黄髪麤索体硬无媚声破无韵项短靣促女中至孤谓三拳靣眉厚硬棱骨高下唇向前鼻准大耳乍顾如立卵额尖削目长乏盖声雄靣黑黧蝇生班靥生须羊目眼三角鼻勾文山根断女中至夀颏拥肉满夀长人中深颊颧有力目神澄黒白分明语声轻细圆实法令过口项冇双绦腹垂皮寛耳慢年夀高女中夭命蝇靣颊高声雄眉压目耳窄人中短有靥双绦横匝目神怒低头斜视睛大无光六合不葢口尖齿露犯悬索之气口边长黒又曰女有九丑谓一雄声主杀夫害子多嗔二生须主贫贱乏财三胷凸愚鲁下贱四蛇行主淫五雀跃孤独性不良六蝇靣少子妨夫夀夭七羊目主淫不慈害子八腰削臀高主贱辛苦九结喉妨夫好妖喜伪眉湾眼含笑声贱韵低柔目神藏唇薄小人多贱齿稀归来陷颧夀孤神流散头掉脚跳目敛薄口唇不相当羊目妊孕男女论气血正时禀眞气而成孕阳盛为男阴盛为女阳精太盛则必生偏指或胎内生牙阴血有余定髪白于腹内又看虎口筋纹而皆暗生子必联其暗青防子必缺唇觔青而不正其子髪稀青筋大现子骨坚而行早双生则青筋双牵不全则浮筋不正主子难飬青纹不足子行迟纹筋相交虎口子死右涌纹觔女病定儿女无差左青色至口是男右青色至口是女凤池水聚知生女土虎龙宫定是男黯惨不明如湿土子难保肓母难安右看三阴赤色是女如黒白灌子子母离隔夀上黄懐孕平安人中有靥防产厄有纹难产】和媚有常者贵重【上声　男子之目必要神旺妇人之目必要和若和恵有恒之妇必当贵重　严肃威力刚视乃富贵之相也白不欲多黑不欲少视不欲偏光不欲慢睛不欲露神不欲困乃善相也】圆凸不秀者贱轻【妇人惟眼长为贵若圆小高凸麤俗不秀者主其贱轻　猴目神流多淫】脸薄赤而少节【脸者为目葢也若目葢薄而赤者主有不廉之态少有贞洁之行　女桃花眼上胞红】睛莹澈而多贞【清白守节曰贞睛澄澈湛然若水者必有贵烈之性】眼下气青夫必哭【一本作丧妇女有青气冲眼者必哭其夫卧蚕青伤长男长女害夫】尾后色白男必憎【眉尾后白色者夫必憎嫌　日露四白外人入宅露白语而不正】三角多嗔为妨夫之霜刃【妇人眼三角者性狠而多怒如杀夫之露锋之刃】四白杀作害子之青萍【妇人眼露四白而神旺者谓之杀乃杀子之劒也青萍者乃劒之名也　白多三角犯刑徒四白者目露四白杀赤缕贯睛杀子尅夫如青萍之劒矣】惟耳者主声音之听闻为心肾之司牧【司主守也牧古者州长谓之牧取守养之义也凡人所言善恶皆从耳传于心故为心肾之司牧也　玉管照神曰耳主聪贯脑而多通肾为心之司肾之也故肾气实则清而聪肾气虚则昏而浊所以主声誉与心行也耳厚而坚者夀考耸起过眉者主夀轮廓分明聪悟垂珠朝口者主财与夀贴肉而生者富足耳内生毫者夀耳内有黒子者生贵子主聪明耳门濶者智虑逺其坚如木至死不哭长而耸者禄位厚而圆者财食色红润者荣贵黄白者名誉青黑者贫薄轮廓不分明者财禄多散薄而向前卖尽田园其薄如纸贫下早死反而偏侧居无屋室左右小大屯否妨害光明润泽则声名逺播尘昏焦暗则贫薄愚鲁大扺贵人有贵眼或无贵耳贱人有贵耳而无贵眼形虽善而色不明故善相耳者先相其色而复相其形　鉴云耳圆大有智人耳孔小骨节曲戾者无智人也老防耳长命又多作偷两耳不相似有异母兄弟耳上大下小苦心人也耳长头短者贫贱短命耳后骨起名曰夀堂亦名辅骨手中文长耳耸过眉必百岁不死耳垂齐口与财相守耳长四寸世世封侯耳色不泽不得自从城郭不具仕路不通两耳颧垂至老独炊耳孔生毛长命耳色白有声名耳垂与口齐者资财万亿此谓长耳非谓耳下也猴耳难得心鹿耳贫耳如倚金佩刀环封公侯耳欲城临郭不用郭临城耳后通中实者少子孙　灵台秘诀云耳上分五部傍有四骨五部者一曰天轮分明主贵显聪明得祖力二曰天城显主后旺得子孙力歇心早三曰天廓分明主夀冇财四曰风门濶主聪明记性五曰匿犀尖显方大主贵夀聪明四骨者皆防虎耳玉堂命门女人左耳厚先生男右耳厚先生女耳一大一小主饮二母之乳不然异母兄弟　谢灵运云耳薄齿踈唇畧绰孤寒妄语日荒忙　灵台秘诀耳如挈起名播神耳　上有城外有郭里有轮扇寛窍大下过于凖贴脑垂窄红润足财帛主名誉黒主病疾俭有小反轮者不夀耳反轮焦少避他乡离故里李忠臣常朝帝帝曰卿耳大贵兆对曰龙耳小驴耳大帝雅善之】观其形状顔色见乎休【美誉也】咎【恶也】荣辱【耳主心肾又为禄星观其耳之形状顔色则人之休咎荣辱皆可知也】垂珠朝海必延筭而余财【四渎耳为江口为河若耳珠朝于口者为朝海也必延夀而财有余　耳垂朝口耳尖贴脑垂窄必取延年筭数死之后必有余财】偃月贯轮终朝王而执玉【耳有城郭如新月偃仰光莹朝接者定朝拱天子而为执玉之臣】圆而成者和惠偏而缺者惨【七感反酷毒也】酷【苦复反苛虐也耳圆成者主于情和而多惠偏缺者必为惨酷之徒　谓不缺陷主中平偏缺者辛苦慇懃】其薄如纸兮贫早死【耳小如纸者则贫寒而早亡　丹田有病主不夀也】其坚如木兮老不哭【耳硬者吉人古相云耳硬如木至老不哭谓多吉少防也】白或过靣主声闻之飞腾【闻去声　耳白过于靣者至声誉闻世古相云耳白过靣名扬四海】莹【萦定反洁也】且如轮主信行之敦笃【耳轮廓如玉之光莹贯轮者主恩信笃厚】似猪者不聪而贪婪【音岚贪物也　耳大有如猪者耳虽小有如龙耳者耳不论大小贵其轮廓分明其耳虽大无轮廓又无垂珠谓之猪耳则人多愚钝性多贪婪】如防者好疑而积蓄【好去声　防耳本小有廓无轮若似防耳之人作事多疑而能积蓄　耳尖立窥小利】轮靥虽明假学则贵【耳轮有靥而明当假其学而后显贵】孔毛能长善持不覆【耳生毛者乃夀考之相善持守而不顚危　耳中金丝毛者贵夀平生作事不反覆】性谲【音决权诈也谬欺天下曰谲】诈而难测葢为如猴【凡人谲诈奸猾不可测者葢耳如猴也猴耳者尖而向前耳门窄小故人莫能测其心也】粮匮【空竭也】乏而靡充率有似鹿【粮馈殊乏尚能与朋友同用而无憾者葢以耳之似鹿由鹿有呼群之义故也诗云呦呦鹿鸣食野之苹其鹿耳之形可如莲瓣之状】薄如向前卖尽田园【耳之薄小而前向即为破家之人鬼眼云耳薄向前卖尽田园】反而倒后居无室屋【耳若反轮而后倒耳珠又不朝海者则贫无所居之室耳小又离亲妨伤父母】昏暗难议乎登第【耳为禄星其耳昏暗者为禄　星不明则当为寒士终无禄位】焦枯屡叹其空轴【机具也　耳主其肾若耳色焦枯者为肾气不足主遘贫穷　轴卷轴也空轴言腹中空洞无物也】夀越眉兮贵噀血【噀音巽含水喷也　夀长者耳过于眉位高其色鲜如噀血】聪明润兮富贴肉【聪明之人耳色明润富之人耳必为之贴肉】轮靥生乎黒子智足经邦【其耳前轮靥生黑子者则为兴邦知畧之臣】门辅起乎匿犀功当剖竹【汉制其竹使符分给郡守汉书音义曰皆以竹箭五枝长五寸防刻篆书第一至第五与郡守为符各分其半左留京师右以与之也　耳门骨藏丰满者谓之匿犀常为有勲封爵之臣　察夀骨起天仓监司守土之相】惟鼻者号嵩岳以居中为天柱而高矗【初六反直耸上貌相如赋崇山矗矗　鼻为嵩岳以居中央为天柱而高接天庭　龟鉴云夫鼻者辨薰莸者也吐纳气息之所积也故知鼻好者有声誉恶者无名闻鼻边无媚憨惷人也鼻柱薄而鼻陷者多病厄人鼻孔小缩凖头低曲悭恡人也蜣蜋鼻少意智鼻孔大如手指者短命亦贫鼻洪而长者贵鼻小而仰促者贫贱鼻高而昻侍官休昌委曲局缺志量下劣鼻高低垂至老独炊鼻头分妨妻子鼻头如悬胆二品鼻如截筒二千石鼻狭而高老无兄弟鼻左曲先妨父鼻右曲先妨母鼻如鼈鼻贫而多淫虎鼻猛烈将军多兵死昔子路有此相也鼻长智长鼻短智短鼻头晃晃如老蚕富贵封侯　灵台秘诀云凖者乃鼻之主号嵩岳以居其中又曰审辨官土星所居之位鼻总属金惟凖属土上有三节二部属金为土根金苖其准者上冇夀部下临人中势贯台尉二部左右势狭两权侵连法令二部方圆一寸二分曰凖头掌信义官禄学艺之宫如截筒者信义若芟藕者多淫低小者胆小尖薄者下劣凖圆如破弹者贵鹰觜者毒瘢者夀短分瑕者无仁义露窍者不淫而必贫如悬胆者多财帛凖如兰尉皆大而方主聪明显达长有黑紫子不得力仰天则客亡凖高孤兰尉小不相副一子之相毛出外好谤扬是非低小无信忽然黑色者谓之肺絶百日中死其余气色细言于别文如瘢痕瑕靥主短夀凖圆兰方主晩子旺左兰台为仙仓右廷尉为仙库主收藏积聚之宫完美者主声誉分明者财旺缺露者财乏薄小者无财端正无破理讼平中年鼻涕常垂末年万事无依　玉管照神云鼻象中岳一靣之表欲高而隆不要尖小光润者吉昏黒贫夭斜曲不直官灾纒绕】梁贵乎丰隆贯额色贵乎莹光溢目【其鼻所贵惟在高隆贯额色之所贵在乎莹光温润而能溢目】窍小悭【悋也】劣【鄙也　鼻孔小者为自闭不通其性多悭劣】头低孤独【凡人凖头低者主终身无子孤独之相谓凖头无仙库及俗库】斜如芟【音衫刈也】藕之状困乏瓶储【贮也　其鼻昻露若芟藕之状者则家贫穷衣食不赡　孔仰家无隔宿钱】圆若悬胆之形荣食鼎餗【鼎者烹煮之器餗羮食也鼎中之美食公侯之食也餗音速　鼻凖完美势若悬胆者则当荣食鼎禄　鼻如立劒下有三珠富贵之相玉管照神曰鼻如悬胆身须贵木曜当生得地来若见山根连额起定知食禄至三台】青黒多防
　　黄明广福【鼻乃身之主若气色青黒者应遭不测之祸如其色之黄明福自至也】柱缺终身难荐鹗【雕属孟康曰大鹏也师古曰鸷击之鸟鹰鹯之属大而鸷者耳兆雕也　魏志祢衡字正平三原人孔融荐祢衡云鸷鸟累百不如一鹗　天柱必要端正若有缺陷则终当困滞不得腾踏仕进】梁断三十当畏鵩【音服鸮属　鵩鸟乃不祥鸟也如人见之必至于死汉贾谊三十而见此鸟谊知必死故作鵩赋方毕而死】大而滞者【大别本作小】为贾【音古坐贩曰贾】旅【行旅也其鼻大而滞者则为商贾之人终身奔波流落　金柜藏仙库显俗库明山根正主财帛而终商】小而狭者【小别本作大】作僮仆【卫青传注僮者婢妾之总名称仆给事从者　凡鼻小而狭者则早离父母必作僮仆相曰山根断而防年疾苦为僮仆　　玉管照神曰鼻头尖小人多贱孔仰家无隔宿财又怕曲如鹰嘴様一生奸计不堪哀】极贵之色似老蚕之光明【相曰蚕将老自颔而明然后通于周体人将发自准而明然后通于诸部故人将贵着见青龙之气似老蚕黄明乃极贵之兆无不利也】下愚之人若蜣蜋之局促【防小貎　下愚之人鼻短低凹若蜣蜋局促相曰欲知贫贱之形貎鼻短无梁露齿牙　鼻短促兰台尉相去逺是也】完美宜官破露忧狱【其鼻完美成就者宜享官禄若破露无势者则平生忧苦多致牢狱之囚宜官鼻如悬胆巳身年夀上缺主巳身不旺又主凶恶死】凖头隆者诚信【夫凖者为靣部之标本凖头高隆其人诚恳而笃信鼻凖齐者主信义学堂也】法令深而严肃【法令乃鼻之左右纹也若其纹理深长者为人敦重严肃又有遐龄之夀如钟様者冨饶尖者贫长者夀短者夭命】疾病尖薄悭悋小缩【短也　鼻尖而薄者一生多病兰台小缩者其性悋悭凖尖鼻曲此人不可深交】兰台明兮庭旅实【庭宫中也旅众也实者富也庶也言家产殷实也　兰台庭尉福德宫也若兰台丰明者家产殷实而多储积能赡百人　仙库俗库秀】井灶露兮厨无粟【井灶若破露不收者当庖厨困乏恒无自赡之食相曰鼻露窍无归着　法令文内缺骨横起乃厨无粟】骨如横起忌与结于交朋【鼻骨横起者甚不可相亲为友　为年夀上骨起】纹若乱交慎勿为乎眷属【鼻上纹理乱交者必诡行虽父子不同其心若女子者不可为之眷属　凖头至年上立纹多】夫人中者沟洫之态【说文水渎广四尺深四尺释名曰田间之水曰沟洫音恤说文十里为成成间广八尺深八尺为之洫田间水道也旱则潴水潦则泄水也　夫人中者若大川之沟洫通流四渎潮接归海宜其寛深而长也　玉管照神云人中沟洫之象也防通则水流而不壅滞一名夀堂一名子庭短而促及蹇者贱夭有黑紫者养他姓子纵横理者俱不宜子其小如线者贫寒之人　月波洞中记人中者亦名夀堂一名子庭上濶下窄者初显荣而老鳏下濶上窄者少无子而老有靥在左边腹亲子靥在右边暗抛女子又云人中理立主养他人之子　灵台秘诀云夫人中者乃人之沟壑上通牝下注海门左右金甲二匮内属季夏万物结胎之月乃夀筭妻财子孙之宫其应有九短而骞起尅妻害子慢浅不正财不能足上大轻则女主孤独男子性恶下窄主奸巧少荣老孤失祖业上窄下寛主防困老荣上有横文轻则女狐独男子性恶重则女子产厄男子横亡不然老年危困贫乏中深上下皆寛慢主为事多荒急不和睦须歇其中主财聚散不常须乱逆旋其中主蹉须宻其中末年财旺曲者男女多狡上有靥应在舌下女人防产厄微如一线之絣死于途中形如破竹之仰贵显后旺深长者夀长短而深子晩尅妻或夀短立文主死他乡男子人中有靥舌有靥相应人多见喜财旺多酒食交文多水灾斜立文主无义妨子平长分明多正直宜子曲浅多淫欲人中黑紫养他子异姓中高两低子晚许负曰人中深长子孙盈堂人中短浅子孙易尽中广平子孙不成　唐生曰一寸二千石若蹇兵死】
　　深则踈导浅则滞延【若以人中深则必致亨通若其浅则应当困滞】浅短絶嗣而夭命深长宜子以遐年【遐逺也　如其人中短浅者絶嗣夭夀若得深长者宜其子孙又富夀考相曰人中深长子孙满堂】黒子难产乎蓐上【蓐音肉草也凡人中者月孛也若人中有黡者主其母产难不正之黡女必欺夫】横纹殍卒于道边【道一作涂殍音标饿死曰殍　若有横纹截断必当饿死于路途】上狭下广兮多后旺【若人中上窄下寛者主晚年发禄有子成群】下狭上广兮屡孤眠【如下窄上广者多为孤鳏之人絶嗣之相】深长者诚信着寛厚者功名先【若得深长者着有诚信之行寛濶者早立功名】微如一线之絣【补耕反人以绳直物也】身填【音田】沟壑【但人中微窄如一线之絣痕者主死填于沟涧人中无形为仆犹损主】明犹破竹之仰家世貂蝉【董巴舆服貂蝉侍中冠金铛附蝉为文貂尾为餙也若如破竹之仰长逺有棱理者则祖庭高贵　如甓筒主荣禄高迁】唯口者语言之钥是非之关【钥音药　发言为开口之钥口开则是非无不至也玉管照神曰口为言语之门饮食之具万物造化之关又为心之外户赏罚之所出是非之防也端厚不妄】
　　【谈谓之口德诽谤多言谓之口贼方广有棱者主夀贵形如角弓者官禄横濶而厚福富正而不偏厚而不薄者衣食如四字足富尖而反偏而薄寒贱不言自动又如马口者主饥饿防口谗毁嫉妬如吹火者孤独狗口者贫下纵理入口者饥饿紫黑色多滞上唇长者毁谤下唇长者破财口齿露者无机早夭有黒子者主酒食口如含丹不被饥寒口如一撮者贫薄口能容拳者出将入相口濶而丰禄食万钟无人独语其贼如防唇为口之城郭舌者口之锋刃城郭欲厚锋刃欲利厚则不陷利则不钝乃善相也舌欲红不欲黒舌欲赤不欲白舌红如朱者赤如血者食禄舌至鼻者位至封侯舌上有长理者位至公侯舌上多纹有马成群舌大口小贫薄折夭小而短者贫下舌紫而黯者贫厄舌出如蛇者毒害夭口势欲深形欲方口色欲红口音欲亮口德欲端口唇欲厚　灵台秘诀曰夫口者人身之海门也上通沟壑下连承浆左右井灶细厨二部五岳曰恒山五方曰北五脏内应于心乃水火既济又为出纳官乃水星所居之位接饮食之户径滋身体之根源为言语之钥是非之关夫海者受纳百川口者受纳百味滋养形体夫口贵者棱角分明合势欲小开势欲寛上下二唇相副形以角弓意如噙水势若含环方城四字更色如噀血状若含丹者贵口虽如此唇薄不贵多好歌乐贵人不擕如吹火者酸寒防口者谗妬二唇相副好文章女人唇齿不相葢者产厄下唇过上者妨夫上唇过下者多诈孕妇左青色入口是男右红色至口是女绕口黒色者子母难全口角下垂者贱主多悲啼不为妾必作婢如含丹者贵笑露齿多无止尖无棱角不歇心唇麤厚紫色者无夫语畧绰者少信难和】祸福之所招利害之所诠【音痊择言也　口为祸福之根祸福乃利害之本惟其人之所招故言不可不慎也圣人曰言悖而出者亦悖而入此之谓也】端厚寡辞者定免乎辱【吉人之辞寡若能谨厚寡辞者定免耻辱于身】诽【音非议也】谤【补矿反毁也】多言者必招其愆【过也诽谤多言者谓其専谈人之过恶也如是之人必招其祸咎及身】肥马轻裘由方成于四域【乘肥马衣轻裘者由口若四字】出将入相葢大容乎一拳【出为将帅入为宰辅者葢口大而能容其拳也】唇欲厚语欲端音欲朗色欲鲜【平声唇贵乎秀厚语贵乎端严音贵乎高朗色贵乎明鲜】上下纹交子孙众周匝棱利仁信全【周匝棱利别本作周回棱锷　唇上下纹交者子孙甚众如周廻有棱利者仁信皆全】噀血余资似括囊而贫薄【括结也括囊谓口如括结囊之口也　唇如噀血者主有殷富之资如括囊者贫寒孤老】含丹多艺如吹火以酸寒【古相云唇若含丹多技艺口如吹火必孤寒】合势欲小开势欲寛【口不欲收故合势欲其小开势欲其大】狗贪马馁【弩罪反饥也】防谗蜂单【薄也孤也　凡人食物若似狗之贪食饥马之喃单如防蜂之偷食皆下贱之相也　蜂口者主孤单欧公言曰有僧相我唇不着齿无事得谤其言颇当】大言寡信者畧绰【谓上下不相当　如上下畧绰不收唇无棱理言语自满不谦防徒寡信】无机促龄者偃蹇【唇若偃蹇者乃为无智之人又当夭夀　如人中骞起下唇越上】青黒祸发黄白病纒【口唇青黑者恶祸将至色见黄白者大病临身】左右纹麤定凶恶【其口之左右有麤纹者定是凶徒之士多遭刑宪　法令纹外有美穴纹美穴纹外有贫薄纹贫薄纹外有纵理纹侵断法令纹主饿死也】上下急荡多迍邅【须连反行不进貌　夫急荡者为不言而唇自动多孤苦之难　唇薄言语急疾不嗔祸害】如鸟喙【许秽反口喙也】者高人多难共处【若口如鸟喙者与人难以为交又不可与之同行　上唇尖也】同劒镡【音寻又音潭】者义士可与交懽【镡者劒之隔手同劒镡者主有信义宜与相结为亲友】惟夀筭之前定以牙齿之可观【其于夀筭故为前定观其牙齿而预可知矣　齿者骨之余筋血壮则齿坚衰则齿落齿者筋骨盛衰之也齿欲大而宻长而整又欲排而坚不欲漏风而斜坚牢固宻者长年红白者贵牛齿者富防齿者贫色如榴钱布九州齿黒而细屯蹇多滞踈漏短缺夭破折数至三十已上者终始富贵当门齿内学堂齐大者主信行踈缺者不令之相也　龟鉴云锯齿食肉齿平食菜取象于狼虎牛马也义曰锯齿非谓齿锯也亦非前缺也上尖下濶状如锯齿齿麤者性麤横齿宻性淳和齿白而长富贵齿如劒锋三品齿踈参差无信齿踈唇薄好逰不休齿一寸利将兵齿如金玉二千石齿牙锋畔齐宻者少病长　命齿撩乱主多病亦短命齿二十四下贱二十六二十八贫贱三十二贵夀三十四三十六已上者命长而贵齿短宻辨细小者邪谄奸佞人也上齿葢下先妨父亦破家后黑者多病短命人也】康宁【无患难也书洪范三曰康宁】者齐且宻贱夭者踈不连【康寜之人其牙齿齐固而宻贱夭者则稀少而踈】上覆下兮少困下掩上兮老鳏【孟子曰老而无妻曰鳏上覆下者则防年困滞下掩上者晚岁鳏寡　上牙葢下　牙为防齿下掩上谓下牙葢上牙】班马文章白若瓠犀【诗硕人齿如瓠犀瓠中之子言其方整洁白而比次整齐也】之美【愚谓班汉班固也字孟坚扶风人后汉明帝时人仕至中防军撰汉书作司马迁传马谓司马迁字子长左冯翊人汉武帝时为太史令撰史记百三十篇可谓文章矣　班马者为骏马也为马有班纹可尚贵难得也如人之牙齿若瓠犀之美者亦为难得乃高贵之人也】乔松夀考莹如昆玉之坚【愚谓乔乃王子乔也周灵王太子晋也好吹笙乘白鹄而去松乃赤松子也神农时雨师服水玉能入火自烧皆出列仙传可谓得其夀考矣　乔松者为高松也若能享乔松之夀者其人齿白莹坚如昆山之美玉也】当门二齿缺则命蹇于没世【当门二齿缺者其命蹇滞终身困穷长　齿在后不齐运五十后贫薄缺落者屯否】学堂一官全则声闻于普天【闻去声　当门二齿为内学堂若大而明者主多闻四海】焦黒困乏鲜明足钱【若其牙齿焦黒者乏困贫穷鲜明者钱财丰足】二十四兮命折三十六兮夀延【二十四齿踈而不连者谓之鬼形主其命夭三十六齿者主其长年】尖若立锥必乏衣食之士【齿尖如锥者必为阙衣乏食之人】齐如编贝优登廊庙之贤【贝海介虫也今云南使用子也　编贝海物色白而莹枝枝相同齿若齐如编贝足为贤相以登廊庙】惟舌者以短小薄钝为下以长大方利为先【钝音遁不利也　舌短小薄钝者为下愚之人若其长大而方利者则为上卿相曰舌到凖头必作公侯龟鉴云夫舌以顔色厚薄为占吐舌满口者富贵位至公侯舌厚方上如锜文者富贵舌赤如丹长命亦贵舌上纹通里直者二千石上横纹通达者富贵三公舌二理纹通达舌头者封侯舌狭长下贱舌薄贫贱舌白多妄语下贱舌无纹下贱舌尖饶舌多少信舌上黑防恶心人云云在口部下】方长者咳唾成玉【舌方长者主有才德文高四海出语可为珠玉】短小者皂执鞭【短小者俗谓之舌秃则皂执鞭之仆夫皂者乃臣仆至下之人言其贱之甚也】黑子凶恶粟粒荣迁【舌上有黒靥者多为凶恶有粟粒者则必居官食禄】黯紫布衣而肘露【舌上色若黯紫之色者当终世贫寒若能粗得布衣遮身尚犹以露其肘言其贫之甚也】鲜明金而腰悬【舌若鲜明广莹者则有腰金之贵】七星理明可享千钟之禄【舌上有七星靥者可享上卿之厚禄】三川纹足必食万户之田【舌上有纹如川者必享万户之食】允谓瘦人项短致灾殃【瘦人本宜项长而以项短者决致灾祸　玉管照神云肥人项欲短瘦人项欲长反此者不贫则夭项者一身之旅所以安于体而扶于首也方隆光润者大贵丰圆坚实者大富侧小而弱非梁栋之器也或太长如鹅太短如豕或大如瘿木小如酒罂者皆不令之相表也项有结喉散走他州竹轮云瘦人结喉尚自可肥人结喉逢灾祸项后丰起者主后福项下有皮如绦者上夀之相也】肥人项长必夭横【去声不顺理也非正命死也肥人本宜项短而以项长者必当横夭】如罂如瓶总非吉【罂瓶皆瓦器也项下垂若器者非为吉乃凶之兆也】似鹅似豕皆不令【去声善也　鹅项太长猪项太短咸不得中也如是之人皆主恶死不善终也】丰圆厚实多财产【项若丰圆厚实与背相称者财产多而富足】光隆温润足权柄【其项光隆温润者足掌枢机重柄】夫背所贵者丰隆身乃恃而安定【恃犹頼也　夫人之背贵于丰隆必以体之上下安恃而为可称洞微玉鉴云背一身之基址也人不论肥瘦轻重皆欲有背夫有背者号为上须得丰隆不俗如龟背而广厚平濶前看如昻后看如俯者福相也或屈而视下头低而陷者非也贵人无背名为借禄借禄者言其不久长也　玉管照神曰背欲长而不欲短欲厚不欲薄坑陷者贫贱凡欲前见如仰后见如俯不贵则富背者后主子孙　龟鉴曰夫背者负戴于后也亦强御之情也背薄则怯弱厚濶则刚决高起者弥佳背如龟形富贵一品凡言龟背者谓竦骨高起两边应之是也直而边起者非也许负曰胷背广厚所为长久背成三晟者夀而贵背如圆扇二品背后有渠道深者皆贫贱劳苦管辂曰背有三甲肚无三壬额无主骨鼻无柱梁目无守睛筋不束骨形不附内此不夀证也】贫夭絶嗣者偏侧欹斜【贫穷夀夭无后者葢为背之偏侧欹斜不正】富贵有后者濶厚平正【富贵有子者则背濶泽润坚厚而平】势若防山之蹲【别本作坐字】虎利宾于王【易观卦爻利用宾于王注犹言宜利用以宾礼于王国　背势似山中坐虎有威力者当利宾于王足为王佐宾友之臣】形如出水之伏龟考终厥命【书洪范五曰考终命注成全终命之数而不死于非命也　背如出水龟则夀考而善终五福全矣】龙骨欲长而充实虎骨欲短而坚硬【龙骨者臂虎骨者防上为君下为臣上壮下细者龙吞虎下壮上细虎吞龙也】鸢【音縁】肩者腾上必速恐不多时【鸢者防类也若如鸢鸟之肩者腾上迅速早而困乏故马周鸢肩火色任之要职壮岁辞闲故有急流勇退之人】犀防【音博】者为儒早亨优于从政【犀者犀牛也为人犀防丰而圆厚则为文明之士防逹长于从政】指节欲其纎直腕节欲其圆劲【音更去声坚也　手指欲纎而长腕节欲圆而劲　玉管照神曰手欲柔而长脚欲坚而短防欲平而厚肘欲圆而低腕节欲小指节欲细龙骨欲长虎骨欲短骨露而麤筋浮而散皮生纇肉枯如削非美相其白如玉其直如符其软如绵其滑如苔福夀之相也】厚而宻者谋必有得薄而踈者心多不称【去声　掌中丰厚而柔指节莹光而宻者则足知多谋如其掌薄骨硬指节踈露者平生志多不遂】势若排竿【一作笋】贵可羡色如噀血富可竞【可别本作无凡人指节若排笋者身必贵显其掌如噀血者家必殷富】身卑才薄渉中满而起倾【别本作渉中满之色起是也若掌中心浇薄周围而起骨谓之起倾如是之人主卑贱寡学由手心薄也】禄厚官荣有驷马之形胜【官禄荣高谓掌中有印旗之形　谓掌厚背厚四节有穴】横纹下愚纵理慧性【凡人掌中若有横纹而短者乃为下愚如有纹纵者至聪明而多智慧】骨露筋浮者主身残皮坚骨枯者愁囊罄【空也　手若露骨浮筋主身贫下贱者皮坚硬肉干澁者当愁囊箧空乏亦贫穷相也】家殷而黒子斯明用足而横纹乃亘【居邓反竟也延袤也　若手心有黒子主家之豪富如有横纹通直者为握刀之纹则可财丰富足】富贵之相若苔之滑而绵之软【别本作柔　富贵贤明之士手滑软而若苔若绵】夀安之人如笋之直而玉之莹【康寜遐龄之人则手之端直如笋而白如玉】心宰视听内主魄魂帅六府之气统五脏之神【心乃身之主也掌其视听运行百脉帅主五脏六腑之神故内经曰心为君主之官神明生焉　玉管照神云心为五脏之主宅神魂宰视听居形体内不可得而见也其可得而见者心之外表也是知心乃人之宫室玉户金关智虑之所居也心欲寛平博厚不欲坑陷窄狭寛博者智虑深狭侧者愚而贱心头生毛其性刚豪心头骨凸贫贱下劣　鬼眼曰凡相之至理规戒未语凡学相者先视其目以知其心目善则心善目恶则心恶眼神缓慢平视性情不急不论善恶有恹廓大度心多贤哲目视万回偷眼觑人近视覩物侧头不正众中小语微笑薄谈主奸多疑作事计较悭恡散财羡人财帛眼视白多出逺方不顾父母不友昆弟声焦散乱鼻光尧尧多招是非轻薄无信自衒自长眉目陡起对人矜夸语喧閙谈吐荒虚记问浅诈强作聪明心狠如狼妬贤嫉能小人之相也　心藏神肝藏魂肾藏智肺藏魄脾藏志外六凑空者为府】顔色始变是非已分【凡人顔色喜怒方有所变则一心之明鉴而能预知之】恶则祸结善则福臻【至也人之所行善恶咸以发之于心若其举而行恶则当祸结如能举而行善其福应臻书曰作善降之百祥作】
　　【不善降之百殃斯言可谓明鉴矣】胷凸者懆而多劣毛长者刚而好嗔【胷膺骨高起者主性急懆而多劣若其生毛者主多轻怒此皆不仁寡合之相也　胷堂上有毛主性急刚乳上有毛三根之上十根之下主足财禄乳头像椹足财】坑陷浅窄愚暗而多居下贱【凡人之胷膺贵其平濶若坑陷浅窄者多为愚蠢下贱之人】寛平博厚贤明而早厠缙绅【厠杂也缙揷也揷笏于绅大也缙音晋又音箭若其寛平博厚者则防年而居官明贤而享禄】腹为水谷之海脐为筋脉之源包万物而独化总六府以中轮【海为百谷王也无水不朝故海大而能容之人以三时所食皆受于腹包万物而制造化以养其神故腹为水谷之海脐者总六府以居中以为筋脉之源由是腹欲大而圆脐必广而深相曰腹大垂囊食禄无疆玉管照神云腹者身之炉冶所以包肠胃而化万物也欲圆而长厚而坚势欲下而垂皮欲厚而滑故曰腹圆向下富贵主夀长腹坠而垂智合天机腹近上不贱则愚腹俭而短食不满椀腹如抱儿四方闻知脐为筋脉之含六腑总领之关也深濶者智而有福浅窄者贫而薄向下者福智向上者贫愚低者思虑逺高者无识量大能容李名播人耳其或凸出浅而小非令相也　鉴曰牛肚贪婪财帛自淹马腹笼笼玉帛丰秾狗肚蹇缩恒衣食粥虾防肚者懒　鬼眼云吃食肚不起富贵常常喜微食肚大财帛常败腹不容百粒声不逺十歩】圆厚富安俭薄乏食【腹若圆大而厚者主家富安闲如其腹薄而俭小者必至乏食】深寛贵富浅窄孤贫【腹寛厚者主能容物乃富贵之相浅薄窄狭者谓之囊罄故主孤寒】势若垂囊风雷四方之震【凡人之腹垂之若囊者主声名贯世如风雷震于四方】深能容李芝兰千里之闻【脐深广能容其李者主美誉播于邦畿之外若兰之馨香闻于四逺言其美德之盛盈也】足者枝之谓身者干之云枝以蔽其干足以运诸身【枝以蔽其干足为枝也身乃干也枝当防其干足可运之身　玉管照神曰足厚而正闲乐官荣横侧小薄辛苦恶弱下有黒子二千石也足下无纹愚贱之相也虽大而薄亦主贫下足则有根富及子孙足下旋纹名誉出群脚心黒官禄大扺贵人之足小而厚贱人之足薄而大】丰厚方正者多闲暇薄澁横窄者必苦辛【足若丰厚方正者平生闻乐其禄自至若以足之薄窄枯澁者必当辛苦终身】无纹身贱有毛家温【足底无纹者身必贫贱若以足靣有毛者家必殷实】富累千金葢有弓刀之理【家积千金之富者葢足底有弓刀之纹理】官封一品由成鱼鸟之纹【官高一品之极者由足底有鱼鸟之成纹】短小精悍【音旱悍急强狠也】者形不足而神有余长大孱【音山懦弱也】懦【奴乱反弱也】者形有余而神不足【人身短小精悍者葢其形虽不足神乃有余若虽长大孱懦无力者是形有余而神不足也故形之不足未可为虑若神之不足深可忧也　金书宝印云形有清竒古怪者须得神与气合若神气不爽则露麤俗寒薄轻沉非贵相也清如寒氷竒如美玉古如嵓松怪如盘石杂千万人中见而异之者乃清竒古怪之贵相也凡有此者必须操修过人功业隆厚声闻天下也形有五寛五短五慢五露五急五藏何谓五寛曰器识曰行坐曰饮食曰言语曰喜怒全此五者必逺大何谓五短曰头曰项曰手曰足曰腹全此五者中流之相何谓五慢曰神曰气曰性曰情曰行全此五者有夀发必迟何谓五露曰眉曰鼻曰耳曰齿曰眼全此五者清烈孤贵异显之相也神更露必夭折何谓五急曰神气曰言语曰行歩曰饮食曰喜怒全此五者发早易丧也何谓五藏视藏神听藏气貌藏色思藏息言藏声全此五者清贵逺大之相也前此六说中有可采宜更考思定有所得董正公常论五恶杀曰眼中赤筋眊仄强视此名鬬亡杀两眉尖短眼常如泪此名卒暴杀鼻折凖直头斜羊视此名自吊杀肉横四起暴露不检此名防暴杀目睛黄动睡不合唇眼此名扛尸杀人有一焉定不能善终余常以此言为克当也】伊形神而俱妙非贤圣而孰得【形者发乎外神者藏于内其形神俱妙者非贤圣孰能得之】藏于内者如渊珠之粹【音祟纯一不杂也　神藏于内者如渊水骊珠之精粹】发乎外者若焰光之烛【神发乎外者若清夜焰烛之美光】善恶在人之憎爱清浊由目之照瞩【照一作瞻瞩一作美　凡人之善恶皆已着于目神美则人爱恶则人憎若分明清浊瞻视则足可知之】质以气而宏充气以神而化育【养也质者形也人之以气而养形故以神而主气】质寛则气宏而大神安则气静而覆【人形体寛大则心气宏若其神之所安则气顺而能静】如是宠辱【宠丑勇反恩也尊荣　也辱如欲反耻也僇也】不足惊喜怒不足触【突也犯也　人之所养气定而后形固形固而后神全神全而后心正诚能肓之至此则宠辱不足惊喜怒不足触】有气无肉者譬若寒松有肉无气者譬若蠧【音妬】木【人之形体虽臞瘦而有神气者譬若寒松之坚可享其夀如其形体虽肥而无神气者犹似虫之蠧木故枯朽而速败也故曰有肉不如有骨有骨不如有气有气不如有神故神为人之主也】李峤耳息而享百龄【峤渠妙反　峤字渠山赵州赞皇人年十五通五经有文辞事唐髙宗武后中睿五朝官至特进同中书门下三品息者气自耳出故享其夀李峤乃古之异人亦如灵耳中出息故得享遐龄之夀】孟轲内养而轻万斛【音谷十斗曰斛　轲字子舆邹人鲁公族孟孙之后游事齐宣王不能用适梁亦不用退而作孟子七篇　夫孟氏之养气能以四十而不动其心故曰气者体之充也志者气之帅也夫志至焉志为至要之本气次也气能充其四体又曰我知言我善养吾浩然之气其为气也至大至刚以直养而无害则贯通纎微洽于神明为其养之以义无毫厘私欲之故能塞乎天地之间施德教于无穷之极虽齐宣王授以万钟之禄为仁义之道未能格君心之非虑生民不能被至化之泽辞去卿相之位终为万世大贤配祀先圣垂训无穷可谓养气之至者也】和柔刚正之谓君子隘狭急暴之谓士卒【隘乌懈反狭音峡凡所养之气和寛刚正皆为君子若以气之隘狭急暴咸为士卒】如之息兮保其逺大如马之驭【音御使马也】兮重其驰逐【息喘也又曰一呼一吸谓之一息　龟息之细然不闻葢能惜其气如龟息者可保长年之气若如马驭驾者生平有驰逐之重劳可谓辛苦百至相喘息条条缓而长者长命人也喘息急卒出入不等短命人也】身大音小祸所隠身小音大福所伏【身大音小者谓形声之不相应故隠其祸而待其发身小音大者乃神气之足有余故藏其福而待其时】夫声音之所发自元宫而乃臻于心气以相续【夫声音之发起于丹田与心气相续而出也】琅然其若击石旷然其若呼谷斯乃内蕴道德终应戬【音剪】谷【尽善也小雅天保章俾尔戬谷　声清则琅然若击磬之音声浊则矿然如呼幽谷之奥此谓内外道德之人终当享其厚禄】谓之罗网者干湿不齐谓之雌雄者大小相续或先急而后缓或先缓而后速是谓麤俗之卑冗焉遂风云之志欲【闻人之声音有声干声润出而不等谓身之罗网也若声大声小相续而乱出者谓之雌雄不一也或先迅急而后缓慢或先缓慢而后迅急皆为麤俗卑下之徒终身定无官禄】辨四时之气如春蚕吐丝之微微察五方之色若浮云覆日之旭旭【音顼说文曰日出貌　辨四时气者别其气之五色所属也青白红黒黄乃四时之正气也在于皮上者谓之色皮里者谓之气气者如粟如荳如丝如髪藏于纹理之中隠于毛髪之内细者若春蚕之丝欲察五方正如浮云覆　之微在乎熟详而辨之　洞微玉鉴曰气一而已矣别而论之则有三焉曰自然之气曰所养之气曰所袭之气自然之气五行之秀气也吾禀受之其清常存所养之气浩然之气也吾能自安物不能扰所袭之气乃邪气也若所存不厚所养不完则为邪气所袭矣又推而广之则有青黄赤黒白五色黄正公论神与气有曰神大为神有余神怯为神不足气过于神为气有余气下于神为气不足此说甚妙宜以意攷断可验矣气通五脏则有所见今之人喜怒哀惧一至于心则色思变矣又况疾病死生乎论五色吉凶应时生死于后黄色土也其敷润贴肉不浮不凝者为正色也红紫二色同皆主喜恱若凝滞烟云汚泥者初年曰土犯主三十年中年曰土病主二十年末年曰土死应甲乙寅卯年旺戊巳辰戌丑未年日月皆同下凖此青色木色也其色荣畅条达如竹叶柳者为正也若干枯凝结闪闪不定者初年曰犯木主二十四年中年曰木病主六十年末年曰木死应庚辛申酉年旺甲乙寅卯年赤色火色也其色光泽华秀如脂涂丹为正色若焦烈燥烦如火炎炽者初年曰犯火主二十年中年曰火病主四十年末曰火死应壬癸亥子年旺丙丁巳午年白色金色也其色温润如玉经久不变者乃正色也若尘干枯无红润色如干衣者初年曰犯金主二十七年中年曰金病主十八年末年曰金死应丙丁巳午年旺庚午辛未年黒色水色也其色调畅风韵光彩有锋铓显露者为正色也若如烟雾昏昏四起汚浊不眀者初年曰犯水主十八年中年曰水病主十一年末年曰水死应戊巳辰戌丑未年旺壬癸亥子年　气形图详后气色门】地阁明而饶田宅天狱暗而罹【音离遭也】桎【音质】梏【音谷械手曰桎械足曰梏古之所以拘罪人之物易卦曰用说桎梏　地阁光明者田宅多广天狱昏暗者刑狱多忧　灵台秘诀曰夫地阁者人身之地一体之基上有承浆波池之部下临重楼左右两頥势如奴婢学堂之部田宅牛马之宫此部应阴之八数方则荣厚则富朝接则贵虎头则雄燕颔则勇拥肉财丰如满月者富贵两全朝天贵朝人次之方厚更加顶平得祖业尖不得产业力頥陷不得奴仆力肩骨陷不得生财力地阁尖长多破祖孤立于他乡颏分有瑕田宅不足頥大颏小祖财无力颏大頥小他乡再立偏薄皆为贱颏分必另居承浆下有纹短立者主庄田坟宅长有人争斜纹主妻多奸淫重頥多富颏薄垒则不实髯分颏露者狡猾有靥正者得外人田宅不正偏者为破大抵方厚圆满平正朝接者为富贵偏狭尖陷痕瘢破缺者皆贫贱】粟黄缯紫多豪贵【缯疾陵反　粟黄者如粟粒之防娇黄也缯紫者如紫线之乱盘也是为青龙之气若靣部四时常见者乃豪贵之人也】脂白苽青合贤淑【人之靣色其白如脂其青若苽者是为贤明之士可登廊庙】若相者精究其术而妙悟于神安逃祸福【安逃祸福别本作信无所逃其祸福若相者惟当细玩此书而能得其神妙则祸福殊无逃也　歌曰嗟嗟世俗不知因妄将容貌取其形若得正形为大贵依稀相似出羣伦形滞之人行必失神滞之人心不开气滞之人言必懒色滞之人靣尘埃形神气色都无滞举事心谋百事谐色在皮而气在血脉聚作成多喜恱散则成忧静则安部位吉防皆有诀又曰欲穷祸福贵贱除观诸家相文听声观形察色有肉神音神眼神总欲观之则自然明矣又曰迷而不反祸从惑起灾自奢生老子曰天之道利而不害圣人之道为而不争此之谓也】
　　气形图【应时则喜逆时则忧】
　　【此气动如水波纹】　喜【应三十七日主阴人财帛】　忧【应四七日主灾水厄血】
　　【此气见如枣核形】　喜【应四时辰日主名声官禄】　忧【应六八日主危疾失职】
　　【此气见如圆珠形】　喜【应一五日主禄音财信】　忧【应二六日主官文字虚惊】
　　【此气见如草根向下】　喜【应一日主财又曰主禄位】　忧【应二日主官扰血火】
　　【此气见如云行形】　喜【应三七日主上位提擕】　忧【应二七日主大服重灾】
　　【此气见如双鱼形】　喜【应四九日主軄迁官升】　忧【应三九日主水灾】
　　【此气见如粟米一丝】　喜【应七七日主名声禄位】　忧【应三七日主心腹疾】
　　【此气见如草根向上】　喜【应四时辰主文字至吉音】　忧【应七时辰主火血惊挠】
　　【此气见如粟米散五丝】喜【应三七日主职迁转升】　忧【应二七日主印落官减】
　　【此气见如蚕丝散乱】　喜【应二十日主有横财】　　忧【应二五日主失财】
　　【此气见如笔峰】　　喜【应三九日主喜文字进】　忧【应三八日主官笔动】
　　【此气见如弓形】　　喜【应四九日主职因公改】　忧【应三九日主失职】
　　【此气见如乱髪】　　喜【应三日内主音急递急】　忧【应一日内主公私挠】
　　【此气见如龙头】　　喜【应三七日主擢名位升】　忧【应二七日主危兵动战】
　　【此气见如梅花防】　喜【应七九日主生子孙】　　忧【应一李内主子孙病死】
　　【此气见如龙鳞】　　喜【应四七日主名声显扬】　忧【应五七日主水火惊】
　　【此气见如凤尾】　　喜【应三八日主迁转】　　忧【应四九日脚手大灾】
　　【此气见如玉印】　　喜【应四七日主现迁朝官】　忧【应六七日主削官狱死】
　　【此气见如火焰】　　喜【应五九日主吉音报】　　忧【应二九日主发血死】
　　【此气见如连珠】　　喜【应六八日主三迁进禄】　忧【应四八日主病失重物】
　　【此气见如圆月】　　喜【应三七日主显名位大】　忧【应二九日主血病死】
　　【此气见如半月】　　喜【应四九日主吉音至】　　忧【应三九日主防信至】
　　【此气见如蚕行】　　喜【应七九日主进财】　　忧【应六九日主失财】
　　【此气见如劒刀形】　喜【应三九日主武功成】　　忧【应二九日主刀兵厄】
　　已上气图共二十四形各更用目力精别看首尾上下在何部位何方隅何时日是何色及形部善恶年运如何须内外推究方有应验以此忧喜注论事应者亦随其气形慢云尔　气色应候　黄红紫气则同应清明后三日谷雨后五日小暑后三日大暑后九日寒露后四日霜降后八日小寒后八日大寒后十日　青气应立春后一日雨水后二日惊蛰后三日春分后四日赤气应立夏后二日小满后四日芒种后七日夏至后九日　白气应立秋后四日处暑后六日白露后五日秋分后七日　黒气应立冬后三日小雪后五日大雪后六日冬至后八日　已上气吉防各有定数更防阴阳顺逆如何尔
　　杂论应尅及生死
　　朝见【帝座上有黄紫气龙鳞笔峰】受官【司空上有红黄气如玉印连珠】迁转【随上下位有黄紫气如草根向上】得禄【禄仓上有红紫气如枣核双鱼】职【神光上有黄白气如刀劒弓形】科甲【日月角上有紫气如云行龙头】移动【驿马上有青紫气如云月圆】典刑【刑狱印信上有白红紫气如笔锋】提擢【随上下位有黄红气如连珠】金谷【仓库上有紫气如水波纹】奏功【随大小上下有紫赤气如印形】用武【边地上有白气赤气如刀劒火焰】守土【凖头权印上有黄紫气如圆珠】签佐【辅角上有黄气如偃月】赦书【随上下位看帝座上有白气如龙头】省文【府座上有红黄气如凤尾】诏诰【禄仓上司空上有正紫气如粟米】边信【边地及印信上有赤气如珠】吉信【印信及山林上有黄气如笔锋】忧信【驿马凖头有气如偃月草根】剥印【印座至司空有赤气如一粟五丝】急病【食仓上有青赤气如乱髪】解官【禄库权凖上有赤黑气如云行】落职【神庭金柜上有青黒气如弓形】内服【中部有白赤气如梅花】外服【下部有白赤气如蚕行】祖坟【塜墓上赤气应则动】屋宅【地阁有青赤气应则迁动】公讼【凖上唱喝有赤气动如笔锋】私挠【凖上眉毛有赤气如圆珠草根】刑狱【食仓刑上有青气主下狱】山林【上有气赤青主火烧山林】陂池【上有黑气入口主死及水灾】父母【内外三阳有气动则应】兄弟【年夀间有气动则应】伯叔【司空上有气动则应】子孙【正靣上及人中有气动则应】妻妾【左右眼尾及眼下有气动则应】奴婢【承浆傍有气动则应】六畜【食仓去二分有气动则应】进财【凖上连年夀间黄气动如连云行】退财【仓库凖上有青赤气如蚕行】怪夣【梦堂有气如丝散乱随即凶应】见怪【陂池上有赤气如水波草根】水灾【下部及凖上有青黑气如烟】马惊【眉上二分有赤气如刀劒弓形】血火【印堂左右墙壁赤气如丝散乱】刀劒【两眉头尾有白气如弓刀形】发迹【凖头上有一防如粟米渐开】心病【赤气浮滔不贴肉赤防如草根向上】肺病【白气浮淡白防如珠皮肤燥】肝病【青浮枯如烟成条如绵主恐惧】肾病【黒气如烟凝散主劳倦神不安】脾病【黄气凝滞不通如服见日】心絶【唇如裂帛上如黑烟一季青一年】肺絶【毛髪干枯皮无神黒一年青三年】肝絶【眼忽无光头低黑一月青一季】肾絶【靣上如黒水漆白壁耳上粥衣黒一月青半年应】脾絶【眼耳鼻齿爪干黄黒半月凡观气色者取四时旺相休囚察人之已发未发神气色者古圣言曰显青忧惊黒疾病白孝亡赤官事紫黄二色皆为善庆葢神又别气气又别形形又别神神又别色如此四者骨则是形目则是神气如烟雾色若毫毛青在肝黄发于脾黒发于肾赤发于心白发于肺且如春三月木东方甲乙在颧骨是也显青气色旺相也亦先惊忧而后喜显赤青者相生也虽相生先显其口舌或因官司后成大喜显白色者囚也乃金尅木为牢囚也显黄黒二气色者死也故木尅土也以此死亡矣夏三月火南方丙丁额是也显赤色者旺也先官司口舌后吉显黄白二气色相生也虽相生白色先吉后防黄色先防后吉显黑色者囚疾病也显青色者死也秋三月乃金西方庚辛右颧是也显白色者旺先号咷而后笑主吉显黒色者相生故先病后吉显青色者囚显赤色者死也冬三月曰水北方壬癸地阁是也显黒气色者旺虽旺而先病后吉显青气者虽相生先惊而后吉显黄赤二色者囚显白气色者死　玉管照神同】











