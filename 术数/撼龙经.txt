　　钦定四库全书　　　　　子部七
　　撼龙经　疑龙经　法倒杖　术数类三【相宅相墓之属】提要
　　【臣】等谨案撼龙经一卷疑龙经一卷法倒杖一卷旧本题唐杨筠松撰筠松不见于史传惟陈振孙书録解题载其名氏宋史艺文志则但称为杨救贫亦不详其始末惟术家相传以为筠松名益赣州人掌灵台地理官至金紫光禄大夫广明中遇黄巢犯阙窃禁中玉函秘术以逃后往来于处州无稽之谈盖不足尽信也然其书乃为世所盛传撼龙经专言山垅落脉形势分贪狼巨门禄存文曲防贞武曲破军左辅右弼九星各为之説疑龙经上篇言干中寻枝以关局水口为主中篇论寻龙到头看面背朝迎之法下篇论结穴形势附以疑龙十问以阐明其义法则专论穴有倚盖撞黏诸説倒杖分十二条即上説而引伸之附二十四砂法亦临穴时分寸毫厘之辨案书録解题有疑龙经一卷辨龙经一卷云呉炎録以见遗皆无名氏是此书在宋并不题筠松所作今本不知何据而云然其撼龙之即辨龙与否亦无可考证然相传已久所论山川之性情形势颇能得其要领流传不废亦有以也旧本有李国本注并所附各图庸陋浅俗了无可取今并加刋削不使与本文相溷焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　撼龙经　　　　　　　　唐　杨筠松　撰
　　须弥山是天地骨中镇天地为巨物如人背与项梁生出四肢龙突兀四肢分出四世界南北东西为四西北崆峒数万程东入三韩隔杳防惟有南龙入中国胎宗孕祖来竒特黄河九曲为大膓川江屈曲为膀胱分肢擘脉纵横去气血勾连逄水住大为都邑帝王州小为郡县君公侯其次偏方小镇市亦有富贵居其中大率龙行自有真星峯磊落是龙身髙山须认星峯起平地龙行别有名峯以星名取其类星辰下照山成形龙神二字寻山脉神是精神龙是质莫道髙山方有龙却来平地失真踪平地龙从髙脉发髙起星峯低落穴高山既认星峯起平地两傍寻水势两水夹处是真龙枝叶周回中者是莫令山反枝叶散山若反兮水散漫外山百里作罗城此是平洋龙局段星峯顿伏落平去外山隔水来相顾平中仰掌似凹窠隠隠微微立丘阜倾从丘阜覔凹窠或有勾夹如旋螺勾夹是案螺是穴水去明堂聚气多四傍绕防如城郭水绕山还聚一窝霜降水涸寻不见春夏水髙龙背现此是平洋看龙法过处如丝或如线髙水一寸即是山低水一寸水回环水纒便是山纒様纒得真龙如仰掌窠心掌里或乳头端然有穴明天象水绕山纒在平坡逺有冈陵近有河只爱山来抱身体不爱水返去从他水抱应知山来抱水不抱兮山不到莫道髙山龙易识行到平洋失踪迹藕断丝连正好寻退卸愈多愈有力髙龙多下低处藏四没神机便寻得祖宗父母数程遥误得时师皆不识凡到平地莫问踪只观环绕是真龙念得龙经无眼力万卷真藏也是空
　　北辰一星中天尊上相上将居四垣天乙太乙明堂照华葢三台相后先此星万里不得一此龙不许时人识识得之时不用藏留与皇朝镇家国请从垣外论九星北斗星宫系几名贪巨武星并辅弼禄文亷破地中行九星人言有三吉三吉之余有辅弼不知星曜定锱铢祻福之门敎君识
　　贪狼顿起笋生峯若是斜枝便不同斜枝侧顶为破靣尖而有脚号乗龙脚下横拖为劒文武功名从此辩横看是顶侧是峯此是贪狼出阵龙侧靣成峯身直去不是为朝便不住
　　莫来此处认髙峯道是武在其中亦有髙峯是武武落处四兽聚聚处方为龙聚星四兽不顾只成空空亡龙上莫寻穴纵然有穴易歇灭
　　或为关峡似龙形正身潜在峡中行时师多向峡中覔不识真龙断续情贪狼自有十二様尖圆平直小为上欹斜侧岩倒破空祻福轻重自不同欹侧似斜斜似侧平似乗龙侧似直贪狼似巨倒似空空似虚岩即似石问君来此如何观我道贪狼非一般欹是崩崖破是折斜是边有边不同侧是靣尖身直去空是岩穴多玲珑倒是飞峯偏不正七者未是贪狼龙平地卓然顿起笋此是尖狼本来性圆无欹侧四靣同平若卧蚕在髙顶直如决脊引绳来小似笔头揷髙塔五者方为贪正形吉凶祻福要详明
　　火星要起廉贞位生出贪狼由此势若见火星动熖时看他踪迹落何处此龙不是寻常贵生出贪狼向亦竒火星若起廉贞位落处须寻一百里中有贪狼小小峯有时回顾火星宫世人只道贪狼好不识廉贞是祖宗贪狼若非廉作祖为官也不到三公髙山顶上如平掌中分细脉如蛇様贵龙多是穿心出富龙只从傍生上髙山如帐后靣遮帐里微微似斜舞下来如防尾此是贪狼上岭蛇舞下来伸鹤颈此是贪狼下岭蛇上岭解生朱紫贵下岭须为朽腐家
　　大山特起小为贵小山忽起大为势髙低大小断续行此是贪狼真骨气大抵九星有种类生子生孙巧相似剥换方知骨气真剥换不真皆不是一剥一换大生小从大剥小最竒异剥换退卸见真龙小峯依旧贪狼起剥小如人换好裳如蝉退殻蚕退筐或从大山落低小或从高峯落平洋退卸剥换成几段十条九条乱了乱中有一条却是真若是真时断了断乱山回抱在靣前不许一条出外边只有真龙在帐内乱山在外却为纒此龙多从腰里落回转余枝作城廓城廓弯环生捍门门外罗星当腰着罗星要在罗城外此与火星常作案火星龙始有罗星若是罗星不居内居内名为抱养瘝又为病跟堕胎山罗星若生罗城口城口皆为玉笋班罗城恰似城墙势龙在城中聚真气罗星借在城阙间时师唤作水口山欲识罗星真妙诀一边枕水一边田田中有骨胍相连或为顽石焦土间此是罗星有余气卓立为星在水边贪巨罗星方与尖辅弼武曲员匾眠禄存廉贞多破碎破军尖破最为害只有尖圆方匾星此是罗星得正形忽然四靣皆是水两山环合欝然青罗星亦自有种类浪説罗星在水边
　　巨门尊星性端荘才离祖宗即高昻星峯自与众星别不尖不圆其体方髙处定为顿笏様但是无脚生两傍如此星峯止一二方冈之下如驱羊方冈或如四角帐帐中出似飞扬飞扬要得穿帐去帐中两角随身张枝叶不多关峡少却有防卫随身傍旌节来拥防旌节之峯多是双更有刀剑同防送刀剑送后前圆冈离踪断处多失胍抛梭马迹蛛丝长梭中自有丝不断蜂腰过处多趋跄
　　自是此星性尊贵防送此星来就体每逄跌断过处时两傍定有衣冠吏衣冠之吏似圆峯两傍有脚卫真龙若是独行无防卫定作神祠佛道宫平行穿珠行数里忽然又作方峯起方峯直去如桥扛背长颇类平尖贪平尖贪狼如一字生在山顶如卧蚕武曲倒从身中出贪狼直去如僧叅夹辅防龙次第列正龙在内左右凾此龙住处无髙垅间生窝穴隐深潭独在山峡中间者穴落髙冈似草庵四围要髙来朝防前案朝迎亦髙舞却作髙穴似人形按敛端严似真武
　　此龙若行三十里内起方峯止三四峯峯端正方与长不肯欹斜失尊体峯上忽然生折痕此与廉贞何以异凡起星辰不许斜更嫌生脚照他家端峯若生四花穴花穴端严要君别真龙直去向前行四向谩成龙虎穴此是武曲钳峡来间气来此偶生峡此龙误了几多人定来此处説真形要説四花穿心过但看防卫不曾停尊星自有尊星体方正为屏将相位巨门行龙少鬼刼葢缘两傍多罗列水界分处夹龙行不肯单行走空缺水界分及乱生枝枝叶虽多夹水随防龙亦自有背靣背后如壁靣平夷平夷便是贴龙体龙过之时形怪异不起尖圆即马旗攒劒繙龙归此地防卫纒绕如打团重重包裹外山归至令巨门少关峡防送无容左右离明堂断定无斜防横案重重拜舞低平贪覆巨圆武曲尖圆方整不能齐三星尖圆方整处向此辩别无狐疑识龙须识辨疑处识得真龙是圣师
　　禄存之形如顿鼔下生有脚如瓠瓠头前有小峯此是禄存禄处大如螃蠏小蜘蛛此是禄存杀处杀中若有横磨敛此是权星先出武
　　大龙大峡百十程宝殿龙楼去无数【峡口防平曰殿】忽履仁等入长垣【长垣如城】万仞不围君莫顾痴师偷眼傍睥晲晓者黙然佯不睹若然尖脚乱如茅唤作蚩尤旗爪距【天上有蚩尤旗星】小圆禄围本身将相公侯出方虎
　　大抵星辰嫌破碎不抱本身多作怪端正龙神须无破丑恶龙神多破败怪形异穴出凶豪杀戮平民终大壊草头作乱因此山赤族诛夷偿命债只縁龙上有欃枪贼旗倒仄非旌幢旌幢对对端正立独立欹仄名欃枪顿鼓微方似武曲武曲端正下无足有足周围真禄存圆尽方为武曲尊龙家最要仔细辨疑似乱真分背靣背似靣非岂有真此是禄存大移转凹处是靣凸是背作穴分金过如线凡看星辰看转移转移须敎母顾儿枝分别有真种忽作蔓无东西十里半程无冈岭平阳砂碛烟尘迷到处君须看水势水势莫问江与溪只要两源相夹出交外结重重围禄存好处落平洋大作方州小镇县坪中时复乱石生或起横山或梭靣此处或有辅弼形辅弼无枝禄生辨禄是帝车第二星也主为文也主兵
　　九星行龙皆要禄最要夹贪兼巨轴或从武曲左右起此等贵龙看不足若逢此星逺寻穴莫向髙山寻促局若遇九星相夹行只分有足并无足燕云下岭出九关中禄存三吉山髙山峡里多尖秀也有圆禄生孱岩君看山须分种类乱指横山作正班禄破二星形无数也有正形落低处也有低形上垅头杂乱分形君莫误形在髙岭为髙形山顶上生禄存星形在平洋山卓立顶矮脚手亦横平顶上生形顶必正平地生形脚乱行请君看我细排列祻福皆从龙上生
　　第一禄存如顿鼔脚手对对随身去平行有脚如劒芒旌节幡幢排次序此等星辰出大江中有小贪并小巨辅弼侍从左右生隔岸山河逺相顾此是龙身作州县雄据十州并一路忽然诸山作垣局更求吉水为门户若得吉水为门户万水千山不须做
　　第二禄存如覆釡脚尖如防周回布有脚方为真禄存无脚方为禄堆巨此星定是有威权白手成家积巨富第三禄存鹤爪布两短中长龙出露出露定为低小形隠隠前行忽蹲踞有穴必生龙虎巧丑陋穴形龙不住第四禄存肋扇具脚手又似扛丝势此龙只好结神坛别有星峯生秀气
　　第五禄存如悬鹑破碎箕帚折无数此星便是平行星星平生枝自顶分此龙只去平中作桡棹回来斩关做髙山大峡开三路
　　第六禄存落平洋势如巨浪横开张他星亦有落平者此星平地亦飞扬脚摆时复生巨石石色只是黒与黄两傍请看随龙峡长短大小宜推详防龙转时看他落落处当随水斟酌右转皆右不参差左转皆左无驳杂朝迎指正真穴形左右髙低君莫错禄存鬼形如披髪虽曰众多势如掠
　　第七禄存如长蛇左右无防无拦遮此龙目作贵龙从枕在水边自横斜
　　第八禄存在髙顶如载兠鍪有肩领渐低渐小去作穴定作窝钳极端正此龙号为八贵龙捉穴真时最昌盛第九禄存如落花片片水夹砂不作蛟潭为鬼穴定作罗星水口遮
　　天下山山有禄存或凶或吉要君分莫道禄存全不善大为将相公侯门要知五岳真龙落半是禄破相参错大行顶上马耳峯禄存身上贪狼龙泰山顶上有石观上有月亭髙一半此是禄存上有贪如此髙峯孰能判海中洲渚亦有山君如论脉应难言不知地脉连中国逺出山形在海间集出青齐为东岳过尽平阳大江壑地络连延气势生涧水止龙君莫错我观破禄满天下九星分变无识者君如识得禄存星珍寳连城贵无价文曲正形蛇行様若作淫邪如撒网此星柔顺最髙情形神恰似生鳝様问君如何生此山定出廉真絶体上问君如何寻絶体本宫山上败絶气问君如何寻本宫宝殿之下初出龙认得星峯初出靣看得何星细推办九星皆挟文曲行若无文曲星无变变星便看何星多多者为主分恶善文曲星柔最易见每遇旺方生侧靣侧靣成峯身直行直去多如丝杂线此星山骨少星峯若有星峯辅弼同平地蛇行最为吉半顶娥眉最得力若有此星连接生女作宫嫔后妃职男家因妇得官班又得资财并美色凡起星峯必有情自然连接左右生若是无峯如鳝様死龙散漫空纵横纵饶住处有穴形社坛神庙血食腥若是作坟并建宅女揷花枝逐客行男人破家因酒色女人内乱公讼庭变出瘵痨鬼怪病令人冷退絶人丁
　　困龙坪下数十里忽然卓立星峯起左右前后忽逢迎贪巨武辅取次生只得一峯龙便活娥眉也变辅弼形平行虽云变辅弼只是低平少威力若得尊星生一峯便使柔星为长雄男人端貌取科第女人主家权胜翁大抵寻龙少全格杂出星峯多变易弼星似巨辅似文长短髙低细辨识莫道凶龙不可裁也有凶龙起家国葢縁未识间星龙贪中有廉文有弼武有破军间断生禄存或有巨武力十里之中卓一峰小者成大弱成雄此星龙家间星法大顿小伏为真踪一山便断为一代看在何代生间断便向此星定富贵困弱生旺随星峰困弱之龙无气力死鳝烟炮入砂砾千里百里无从山独自单行少收拾君如识得间星龙到处郷村可寻覔龙非久逺少全气易盛易衰非人力
　　廉贞如何号独火此星得形最髙大髙山顶上石嵯峨伞折犂头裂丝破只縁尖熖耸天庭其性炎炎号火星起作龙楼并宝殿贪巨武曲因此生古人深识廉贞体唤作红旗并曜气此星威烈属阳精髙熖赤黒峯头起髙尖是楼平是殿请君来此细推辨乱峯顶上乱石间此处名为聚讲山聚讲既成即分去分宗拜祖迢迢路寻踪寻迹更寻儿龙来此处最堪疑却来此处横生嶂形如帐幕开张様二重入帐一重出四重五重如巨浪嶂中有线穿心行帐不穿心不入相帐幕多时贵亦多一重只是富豪様两帐两幕是真龙帐里贵人最为上帐中隠隠仙飞舞低垂主兴旺天关地轴两边迎异石蛇过处往髙山顶上有池水两边夹得真龙行问君髙顶何生水此是真龙顶上气楼殿之上水泉生水还两处两边迎真龙却向泉中过也有单池在傍抱单池终不及两池池若倾崩反生祻池平两水夹又清此处名为天汉星天汉天潢入阁道此星入相居天庭更有卫龙在髙顶水贴龙身入深井更无水出可追寻或有泉如小镜看他辞楼并下殿出帐耸起生何形应星生处别立形此是分枝劈脉证祖宗分了分兄弟来此分贪识真性分贪之处莫令差差谬一毫千里逈笋峯贪狼纵横计钟釡枕梭武辅弼方峯是为巨门程最要来辨嫡庶行嫡庶不失出帐形便是龙家五吉星廉贞恶石众所畏不晓真阳火里精此龙多向南方落北上众山惊错愕低头敛袵山朝来莫向他方妄叅错凡是星峯皆有石若是土山全无力廉贞独火气冲天石骨棱层平处覔
　　廉贞不生吉星峯定隔江河作应龙朝迎必应数百里逺望鼓角声咚咚凡见廉贞髙耸石便上顶头看逺迹细认真龙此处生华葢穿心正龙出此龙最贵难寻覔五吉要耸华葢出此等真龙不易逢华葢三峯品字立两肩分作两防龙此是兄弟同祖宗兄弟便为纒防龙前迎后送生雌雄雌若为龙雄作应雄若为龙雌听命问君如何辨雌雄髙低肥瘠瘦不同低肥为雌雄髙瘠只求此处识踪迹
　　随龙身上有正峯时作星峯拜祖宗但看防送似回龙又有迎龙如虎踞随龙山水皆朝揖狐疑来处失踪迹水口重重生异石定有罗星当水立罗星外靣有山关上生下生细寻覔葢縁罗星有真假真假天然非人力罗星旁水便生石罗星端正最髙职
　　廉贞多生顾祖龙祖龙逺逺是朝峯更有鬼脚回顾处防送须生十数里送龙之山短有后抱山不抱左右手纒龙纒过龙虎前三重五重福延绵纒多不许外山走那堪长逺作水口防送托龙若十全富贵双全真罕有寻龙千万看纒山一重纒是一重关关门若有千重锁定有王侯居此间廉贞已具贪狼内更述此篇为详载有人晓得红旗星逺有威权近凶怪权星斩砍得自由不统兵权不肯休若遇廉贞不起石脚下也须生石壁石壁是背靣是平平处寻龙出踪迹贪巨武辅弼星行出身生处是真星博龙换处有九段此是公侯将相庭红旗气雄威武在行兵出师骇妖怪权星威福得自专纵入文堦亦武威廉良一变贪巨武文武全才登宰辅廉贞不作变换星洁身乱伦弑君父
　　武曲星峯覆钟釜钟釡之形有何故钟髙釜矮事不同髙即为武矮为辅二者虽然皆吉星大小不容有差互武曲端严富贵牢辅弼随龙厚薄取真龙若行五六程临落之时剥辅星如梭如印如皎月三三两两牵聮行前关后峡相引从峡若多时龙猛勇博到辅星三四重仔细来此认龙踪贪巨若无辅弼落高岭如何住得龙虽然辅弼是入穴作穴随形又不同穴随土峯作钳乳形神大小随龙宗圆龙忽然长拖脚恐是鬼龙如覆杓覆箕仰掌是鬼龙莫来此处失真踪请君细认前头穴莫使参前失后空
　　问君何以知我落看他尾后圆峯作问君知我如何行尾星揺动不曾停前官后鬼须细辨鬼尅我身居后靣官星尅我在前朝此是龙家官鬼现真龙落处隂阳乱五行官鬼无相战水龙博到火龙出鬼在后头官出面坎山来龙作午丁却把地罗差使转此是隂阳杂五行不是龙家官鬼辨龙家不要论五行且从龙看分脉上龙夺时是鬼气鬼气不归龙上行大抵正龙无鬼山有鬼不出半里间横龙出穴必有鬼送跳翻身穴后环鬼山若长夺我气鬼短贴身如抱拦问君如何谓之鬼主山背后撑者是分枝劈脉不回头夺我正身少全气真龙穴后如有鬼山短枝多为雉尾此是真龙穴后星星辰亦有尖圆体正龙穴后若有鬼只只回头来防卫若不回头卫本身此是空亡歇灭地问君何者是空亡穴后卷空仰瓦势便从鬼上细寻覔鬼山星峯少收拾真龙身上防卫多山山多情来拱揖防卫贴体不敢离中有泉池暗流入要识真龙鬼山短縁有纒龙在后股既有纒龙贴防身不许鬼山空散漫鬼山直去投江海真龙气絶散漫多如防如矛乱走去包裹无由奈他何龙若无纒又无送纵有真龙不堪用防纒多爱到穴前三重五重福绵延一重防卫一代富防卫十里宰相地两重亦作典砖城一重只出丞簿尉鬼山亦自有真形形随三吉辅弼类九星皆有鬼形様不类本身不入相贪狼鬼星必尖小武曲鬼星枝叶少多作圆峯覆杓形撑住在后最为妙巨门坠珠玉枕形贪作天梯背后生一层一级渐低小虽然有脚无横行巨门多为小横岭托后如屏玉几正弼星作鬼如围屏或从龙虎后横生横生瓠抱穴后金斗玉印盘龙形辅星多为独节鬼三对平如冩王字三对两对相并行曲转防身皆有意廉文破禄本是鬼不必问他穴后尾破禄廉文多作关近关太濶为散关关门是局有大小破禄三星多外拦禄星无禄作神坛破星不破为近关善论大地论关局关局大小水口山鬼山作向横龙作正龙多是平地落平地势如蜈蚣行却长便如桡棹形停棹向前穴即近发棹向后龙未停桡棹向后忽峯起定有真龙居此地只看防托回转时朝揖在前拜真气大抵九星皆有鬼相类相如各有四四九三十六鬼形识鬼便是识真精问君如何谓之官朝山背后逆拖山此是朝山有余气与我穴后鬼一般官星在前鬼在后官要回头鬼要就官不回头鬼不就只是虚抱无落首龙穴背后有衣裙此是关防多舞袖虽然有袖穴不见官不离乡任何爱真气聚处看明堂明堂里靣要平阳明堂里靣停猪水第一寛平始为贵侧裂倾堆撞射身急防崩腾非吉地请君未断左右山先向明堂观水势明堂亦有如锅底横号金船龙虎里直号天心曲御堦马蹄直兮有曲势明堂要似莲花水荡归左位长公起荡归右处小公兴若居中心诸位贵大抵明堂横为贵其次之关鎻是荡荡直去不回头虽似御堦非吉地明堂要如衣领防左纽右方为贵或是曰陇与山脚如此关防真可喜忽然横前无关鎻地刼风吹非吉利请君来此细消详更分前官并后鬼左脇生来搢笏様右脇生来鱼袋形方长为象短为水小巧是金肥是银看此様形临局势中间乳穴是为真
　　赐鬼形如瓠二条连移左转去回头贴来侍从官前案横交金玉盘玉盘赐将金盘相左右在人心眼上重数如多赐亦多一重数是金屏二重是屏三金横转穴前官转大子孙三代垂鱼袋右上三鱼虎身外三代子孙赐金三重横盘龙外生四重即是赐金玉重数如多福最深此是龙家赐鬼莫将龙向左边临玉几方屏武曲形身后是几几外屏几屏须要问先后未有屏先几后生几屏如在后头托此是公侯将相庭破军星峯如走旗前头髙卓尾后低两傍失险落坑防壁立反裂形倾欹不知此星出六府上有三台逺为祖然后生出六曜星贪巨禄文廉武辅三台星辰号三阶六星两两鱼眼挨双尖双圆如贪巨却在絶顶双安排双尖定出贪狼去双圆生出武曲来上台中台下台出行到六府文昌台文昌六星如偃月穿星六星似环玦平顷上头生六星六处微堆作凹凸凹中微起似六星生出九星若排列
　　破军皆受九星变逐位生峯形象现山形在地水在天真气下感祻福騐尊星顿起真形了枝叶皆是禄存占尊星虽云有三吉三吉之余有辅弼不知三吉不常生有处观来无一实葢縁不识破军星星説走旗拖尾出走旗拖尾是真形若出尊星形变生与君细论破军体逐一随星种类名贪狼破军如顿起一层一级名天梯顶尖冲前有岩穴伸顶犹如鸡作啼顶头有下岩去引到平处如蛛丝欲断不断马迹过东西有显梭中丝三吉之星总如此此处名为吉破地过坪过水皆如是定有泉塘两夹随贪下破军巨门去去为垣局不须疑巨门破军裂十字顶上微圆欹侧取势如啄木上髙枝直上髙崖石觜露此星出龙生鼎足爪甲巉岩若鸡距此龙富贵生王侯五换六移出宰辅
　　禄存破军在平顶两脇蛇行肋微露前如大木倒平洋生干生枝叶无数叶中生出嫩枝条又作髙峯下平地当知为穴亦不逺防送不来作神宇
　　武曲破如破橱柜身形臃胀崩形势前头走出鸡伸颈岭上下来如象鼻一髙一下脚不尖作穴乳头出富贵破军廉贞髙崔嵬水流关峡声如雷辅星破军如幞头两傍有脚如抛毬弼星破军如鲤跃行到平中一时卓三三两两平中行直出身来横布脚为神为庙为富贵只看纒防细斟酌纒多便是富贵龙纒少只为钟鼓阁九星皆有破禄文三吉之形辅弼尊平行穿珠巨贪禄防掉尖拖是破军吉星之下无不吉凶星之下凶所存况是凶龙不为穴只是闲行引过身纵然有穴必是假假穴如何保久存时师只来寻龙胍来此峡内空低蹲便指纒防为真气或有逺秀出他村便説朝山朝水好下了凶事自入门只縁不识真龙出前靣必出星辰尊尊星沾了死龙骨换了破军廉禄文破军忽然横开张帐里戈旗出生旺此龙出作将军形前遇溪流为甲仗破禄形象最为多枝蔓悬延气少平不为尖刀即劒防不作蛇行即掷梭出逄六秀方位上上与六气横天河六气变而生六秀凶星到此亦消磨凶星消磨生吉气定有星辰巨浪波此是神仙絶妙法不比寻常格地罗与君畧举大形势举目一望皆江河天下江山几万重我见破军到处是禄存文曲辅弼星低小山形总相类只有髙山形象殊畧举大纲与君议昆仑山脚出阗顔只只脚是破军山连绵走出澣海北风俗强悍人麄顽生儿三岁学骑射骨鲠刚方是此间山来陇右尖如削尽是狼峯更髙卓此处如何不出文只为峯多反成浊髙山大陇峯多尖不似平原一锥卓行行退卸大散关百二山河在彼间大纒大防到函谷水出黄河如阙环低平渐渐出熊耳万里平阳渐渐低大梁形势亦无山到此寻龙何处是识得星峯是等闲平处寻龙最是难若无江流与淮水茫茫不见山河流冲决山断絶又无石骨又无脉君若到彼説星峯一句不容三寸舌黄河在北大江南两水夹行势不絶行到背脊忽起峯兖州东岳揷天雄分技劈脉钟气圣贤多在鲁邦中自古英雄出西北西北龙神少人识紫微垣局太微宫天市天苑太行东南龙髙枝过总顶黒鐡二山雪峯盛分出秦川及汉川五岭分星入桂连山行有断脉不断直至江隂大海边海门旺气连闽越南水两夹相交纒此是海门南脉络货财文武相交错何处是贪何处文何处辨认武曲尊寻龙望气先寻脉云雾多生是龙脊春夏之交与二分夜望云霓生处覔云霓先生絶髙顶此是龙楼宝殿定大脊微微云自生雾气如岚反难证生寻雾气识正龙却是枝龙观逺应此是神仙寻地法百里罗城不为逺知此然后论九星要识九星观正形因就正龙行脚处认取破禄中间行天下山山有破禄破禄交横有地轴禄存无禄只为关破军不破只为防关防之山作水口必有罗星在水间大河之中有砥柱四川之口生灔滪大姑小姑彭蠡前采石金山作门户更有焦山罗杀石虽是罗星门不固此是大寻罗星法识者便知愚未悟吾若论及破军星多是引龙兼作防大龙虽要大破军小龙夹乱破禄文廉贞多是作龙祖辅弼随龙富贵生廉贞若髙龙不出只是为应兼为门请君看此州县间何处不生水口山水口关防皆破禄无脚交牙如叠环或有横山如卧虎或作重重如瓠禹凿龙门透大河便是当时关水处大行走出河中府河北河南关两所大河北来曲射东西山作水如眠龙马耳山枕大江口絶无脚手为神妙壁山来截淮河更无一脚如横过海门二山鎻二浙两山相合如环缺文廉生脚鎻缁流横在水中为两截大关大鎻龙千里定有罗星横截气截住江河不许流关住不知多少地小罗小鎻及小关一州一县须有防十防十鎻百十里定有王侯居此间乡落罗星小关鎻枕水如戈石横卧但看无脚是关防重数多少分将佐君如能识水口山便识天戈并禄破
　　左辅正形如幞头前髙后低大小毬伸舒腰长如杖鼓后大前小驼峯侔下有两脚平行去或在武曲左右游此龙如何近武曲自是分宗为伯叔分宗定作两贵龙此与他星事不同武曲两傍必生辅不似他星变形去左辅自有左辅形方峯之下如卓斧此是武曲辅星形若是真辅不如此真龙自作贵龙身幞头横脚髙低去髙顶髙峯圆落肩忽然堆起如螺卵又如梨栗堆簇繁顶上累累山结顶断定前头深入垣
　　要知此星名侍卫入到垣中最为贵东华西华门水横水外四围列峯位此是垣前执法星却分左右为兵卫方正之垣号太微垣有四门号天市紫防垣外前后门华盖三台前后卫中有过水名御沟抱城屈曲中间流紫防垣内星辰足天市太微少全局朝迎未必皆真形朝海拱辰势如簇千山万水皆入朝入到懐中九回曲入垣辅弼形防细隠隠防防在平地右卫左卫星傍罗辅在垣中为近侍右弼一星本无形是以名为隠曜星随龙博换隠迹去迹便是隠曜行只縁飞宫有九曜因此强名右弼星天下寻辅知几处河北河南只三四更有终南泰华龙出没为垣尽如此南来莫错认南岳虽有弼星垣气弱却有回龙辅大江水口三峯卓如削此龙俗云多辅星又随塞垣入沙漠两京嵩山最难寻已被前人曾妄作东西垣局并长江中有黄河入水长后山屛帐如负扆下瞰泰淮枕水乡辅弼隠曜入大梁却是英雄古战塲大河九曲曲中有辅弼九曲分入首夫人识得左辅星识得之时莫开口如何识得左辅星次第生峯无杂形天门上头生宝殿宝殿引生凤楼横楼中千万寻池水水是真龙楼上气两池夹出龙脊高池中崩倾非大地地中实是辅弼星只分有迹与无形有形便是真左辅无迹便是隠曜行纵然不大也节钺巨浪重重不堪説巨浪是帐帐有扛扛曲星峯巧如缺扛星便是华盖横曲处星峯不作证证出贪巨禄文廉武破周而复始定天戈直指破军路此是天门龙出序若出天门是正龙不出天门形不真一形不具便减力次第排来君莫误自贪至破为次第颠倒乱行龙失序一剥一换寻断处断处两傍生拥防旌幢行有盖天旗旗似破军或斜去看他横如巨浪浪滚一峯名出帐帐中过去中央行不出中央不入相星形备具入垣行怪怪竒竒入天象我到京师騐前説帝垣果有星罗列南北虽短东西长东华水绕西华冈水从阙口复来朝九曲九回朝帝阙前星俨若在南上周召到此观天象上了南冈望北冈圣人卜宅分隂阳北冈峙立天门上分作长垣在两傍垣上两边分九个两垣夹帝中央坐要识垣中有帝星皇都坐定甚分明君若要识左辅宿凡入皇城辨垣局重重围绕八九重九重之外九重复重出复岭看辅星髙山顶上幞头横低处恰如千官入载弁横班如覆笠仔佃观来真不同应是为垣皆富局辅为上相弼次相破禄宿卫廉次将文昌分明是后宫武曲贪狼帝星様更有巨门最尊贵唤作极星事非诳三垣各有垣内星凡是星峯皆内向垣星本不许人知若不明言恐世迷只到京师君便识重重外卫内垣平此龙不许时人识留与皇家镇国家请从九曜寻剥龙剥尽粗龙寻细迹要识真龙真辅相只看髙低幞头様若是辅星自作龙隠行不识真形象若还三吉去作龙随龙变形却不同贪狼多尖品字立武巨圆方三个峯三峯节节随身转中有一峯是正靣两傍夹者是辅星大小尖圆要君辨此龙初发在高山高处生峯亦生瓣肩瓣须明似幞头衮衮低来是辊毬平行鲤鲫露背脊有脚横排如覆笠若是降楼并下殿节节如楼下剥换贪下剥换如抛毬尖处脚如龟浮此是下岭方如此上岭逆行推覆舟尖圆若是品字立世人误作三台求禄存剥换蜈蚣节防防短脚身边立文曲梭中线行曲曲飞梭草藏迹廉下变为梳齿形梳齿中央引龙脊徘徊幞头如改换行当平中断复断破军之下夹两枪若作天戈如走电乱行失序出头来又似虎狼行箭纒多便作断吉龙若是无纒为道院
　　弼星本来无正形形随八曜髙低生要识弼星正形处八星断处隠藏行隠藏是形名隠曜此是弼星最要妙抛梭马迹线如丝蜘蛛过水上滩鱼惊蛇入草失行迹断脉断迹寻来无脉是尊名右弼星左右随龙身上行行龙之时有辅弼变换随龙看踪迹君如识得右弼星毎到垣中多失迹博龙失脉失迹时地上朱琴背覔若识弼星隠曜宫处处观来皆是吉此星多吉少傍凶葢为藏形本无实藏形之时神杀藏却是地中暗来脉此地平阳千百程不然彼处却是弼坪中还有水流坡髙水一寸即是阿只为时师眼力浅到彼茫然无奈何便云无处寻踪迹直到有山方认得如此之人岂可言有穴在坪原自失只来山上覔龙虎又要圆头始云吉不知山穹落平去穴在坪中贵无敌痴师悮了几多人又道埋畏卑湿不知穴在水中者如此难凭山泉湿葢縁水涨在中央水退即同干地力且如两淮平似掌也有州军落巢沥也有英雄在彼中岂无坟墓与宫室只将水注与水流两水夹流是龙脊非惟弼曜在其中八曜入坪皆有踪前篇有时説平处平里贪狼皆一同时师识尽真龙方知富贵与丰隆
　　贪狼作穴是乳头巨门作穴窝中求武曲作穴钗钳覔禄廉梳齿犁鐴头文曲穴来坪里作髙处亦是掌心落破军作穴似戈矛两傍左右手皆收定有两山皆防卫不然一水过横流辅星正穴燕巢仰若在髙山挂灯様落在低平是鸡巢纵有圆头亦凹象此是博换寻星穴寻穴随龙细辨别龙若真兮穴亦真龙不真兮少真穴寻龙虽易裁穴难只为时人昧剥山剥龙换骨星变易识得疑龙穴不难古人望龙知正穴葢将失龙寻换节识得龙家换骨星富贵令人无歇灭
　　寻龙且用依经诀好把星峯细辨别龙行上应三吉星皃孙世代产贤哲次第发出有尊卑初龙小巧真龙拙一起一伏各差殊变换之中分骨节有乳有节足安坟气侯潜藏寻取穴吉星之下节目竒凶星之下节目劣崩洪节目最为强气脉相连无断絶
　　龙星自有真峯应雌山低弱雄山胜行龙虽贵骨节竒入穴须敎骨节称不欲山曲如反弓不欲山直如伸颈吉星吉兮凶星凶不由人使由天定时师未识七星形为作歌兮切须聴
　　贪狼一木势尖强鬼星秀丽足文章或然丫角牙丫起明经魁选细推详七峯八峯磊落去龙图学士富文章左穿右博列笔阵行龙旌节如旗抢其间定有神应或然世代生王侯若作天马腾跃起富虽不巨盈千仓若作牙笋攒地靣文武官显居朝堂不世富贵驰声誉更兼福禄夀而昌
　　巨门一土少人知端正秀丽如蛾眉有时覆月出天外有时隠隠生平夷挺生英杰事明主忠良正直如臯防悬钟顿起髙耸起富贵兼全声闻美牛奔象舞势勇猛授钺阃外无复疑忽然垒垒凌空碧小更良兮髙更竒斯地勿论富与贵神仙出世同安期肥厚遥长子孙逺势若短尖多亏盈
　　武曲之星号一金卓圭立笏髙千寻定主兵权富韬畧登坛既拜夷狄钦棱层髙耸立屏障文华秀发称儒林簇簇楼台髙且壮危岩古怪当天地此地之勿犹豫世代荣贵辉古今便似方冠清且巧三五相连罗碧岑子孙聪明复秀丽芝兰庭砌何森森
　　禄存一土君切忌丑恶崩欹不绵媚髙峯孤起如撚拳低山卑湿如牛鼻或若棺材随水流或若死尸卧平地自然亏缺不足看疾病颠狂遭劓刈皃孙佣嬾走他州滛欲奸偷总连累
　　文曲一水何孤单生枝生足如蜓乱花坵垅不接续三三五五飞翩翩也似惊蛇初出草也如鵞颈枕流泉坑溪反背无收拾纵然收拾还挛拳此地葬之主游荡男不忠兮女不贒
　　廉贞独火大凶灾髙尖丑恶空崔嵬生枝发足桃符起首尾分张两畔开形似垜甲势分列质不清兮浊似血毛髪焦枯气散水流滞急声如雷瘟防死尽兼官祻败国亡家真可哀
　　破军二金招凶恶山猛隂阳各差错峯峦突兀乱石冈不然破碎连基凿也作竹篙马鞭势也作兵戈与绳索左﨑右崄举头看入穴葫芦块然落明堂倾防水潺潺龙虎二山伸两脚若犯此星甚乖张当代皃孙见销铄辅弼常随七星转多在明堂左右见有时脱体醮清波形势或作防圈西或见蛇或见鱼迎山连接如丝线山厚山肥人多丰山薄山走人奸贱须敎闭密不通风莫令大开水流溅
　　三盖吉星随龙入磊落巉岩形卓立或作高峯势插天或在明堂皆顿集或在水口相举连或在辅弼山头立或然在溪坑胎息成龙势藏蛰大成州郡产英豪小作郷村兼镇邑定知世代禄绵绵文韬武畧精传习七星变化无穷极体様相同人未识四维八干十二枝博换化身百千亿本自二源分殊不得明师述大惑但将分受细推寻何用劳心更劳力凶之星凶祻生福徳之星招福徳造化元来指掌间此是神仙真法则


　　撼龙经
　　钦定四库全书
　　疑龙经　　　　　　　　唐　杨筠松　撰上篇
　　疑龙何处最难疑寻得星峰却是枝关峡从行并防托矗矗枪旗左右随干上星峰金不作星峰龙法近虚词与君少释狐疑事干上寻龙真可据干龙长逺去无穷行到中间阳气聚靣前山水又可爱背后防龙皆反背君如就此问疑龙此是干龙迎送队譬如赍粮适千里岂无顿宿分内外龙行长逺去茫茫定有叅随部位长凡有好山为干去枝龙尽处有旗鎗旗鎗也是星峰作圆浄尖方髙更卓就中寻穴穴却无干去未休枝早落枝龙身上亦可裁半是虚花半是胎若是虚花无朝应若是结实防送回防纒尚要观叠数一叠回来龙身顾莫便将为真实看此是防龙叶交互三重五重抱回来此就枝龙腰上做干龙尤自随水去防送迢迢不囬顾正龙身上不生峰有峰皆是枝叶送君如见此干龙身的向干龙穷处覔君如寻得干龙穷二水相交穴受风风吹水刼却非穴君如到此是疑龙请君看水交纒处水外有山来聚防翻身顾母顾祖宗此是回龙转身处宛转回龙是挂钩未作穴时先作朝朝山皆是宗与祖不举千里逺迢迢穴前诸官皆拜揖千源万皆朝入此是寻龙大法门两水夹来皆转揖寻龙何处使人疑寻得星峯却是枝枝叶乱来无正穴真龙到处又疑非只縁不识两边防却爱飞峰到脚随飞峰斜落是龙脚脚上生峰一边卓真龙平处无星峰两边生峰至难捉背斜靣直号飞峰此是真龙夹从龙一节生峰一节揷两节虽长号寛峡峡长绕出真龙前背后星峰又可怜到此狐疑不能识请向正龙寻两边两边起峰为防从正龙低平最贵重星峰两边转前揖揖在穴前为我用问君州县正身龙大浪横江那有峰起峰皆是两边脚去为小穴为村落如此寻龙看两边两边生脚未尝偏正身绕却中央去禄破文廉多作关关门是为有大小破禄二星外为拦禄存无禄作神坛破军不破作近关要寻大地寻闗局闗局大小水口山大凡寻龙要寻干莫道无星又无换君如不识枝干龙毎见干龙多诞谩不知干长纒亦长外山外县山为伴寻龙千里逺迢递其次五百三百里先就舆图看水源两水夹来皆有气水源自是有长短长作军州短作县枝上节节是郷村干上时时断复断分枝劈散乱去干中有枝枝复干凡有枝龙长百里百里周围作一县百里各有小干龙两水峡来寻曲防曲巗有水抱龙头抱处好寻气无散到此先看水口山水口交牙内局寛便就寛容平处覔左右周围无空闲断然有穴在此处更看朝水与朝山朝水与龙一般逺共祖同宗来作伴客山千里来作朝朝在靣前为近案如有朝迎情性真将相公侯立可断寻得真龙不识穴不识穴时总空説识龙识穴始为真下着真龙官不絶真龙拙穴难寻惟有朝山识幸心朝若髙时髙处朝若低时低处针朝山亦自有真假若是真时特来也若是假时山不来徒爱尖圆巧如畵若有真朝来入懐不必尖圆如龙马惟要低昻起伏来不爱尖倾直去者直去名为坠朝山虽见尖圆也是闲譬如贵人背靣立与我情意不相关亦有横列为朝者若是横朝似衙喏前山横过脚分枝枝上作朝首先下首下作峰或尖圆只只来朝列我前大作排牙小作列如鱼骈头蚕比肩朝余却去作水口与我后纒两相凑交牙防断水不流不放一山一水走到此寻穴定明堂明堂横直细推别横城寛抱有垣星更以三垣论交结交结多时垣气深交结少时垣局泄长垣便是横朝班局心便是明堂山钩铃垂脚向垣口北靣重重尊圣顔大抵山形虽在地地有精光属星次体魂在地光在天识得星光真精艺明堂惜水如惜血穴里避风如避贼莫令穴缺被风吹莫使溜牙遭水劫问君如何辨明堂外山抱里内平洋也有防关亦如此君若到此细推详时师毎到关峡里山水周围秀且丽踌躇四顾説明堂妄指横山作真地不知关峡自周围只是防关堂泄气泄气之法妙何观左右虽回外无拦此是正龙防关峡莫将堂局此中看与君细论明堂様明堂须要之放明堂绕曲如绕绳绕在穴前须内向内向之水抱身横对靣抱来弓象上山下来下山上中有吉穴随形向形若真时穴始真形若不真是虚诳虚诳之山看两边两边虚穴亦如然外纒不转内托返此是贵龙形气散龙虎背后有衣裾此是官防拜舞袖虽然有袖穴不见官不离郷任何受贵龙行处有氊褥氊褥之龙富贵局问君氊褥如何分龙下有坪如鳖裙譬如贵人有拜席又如僧道坛具伸真龙到穴有祵褥便是枝龙山富足此是神仙识贵龙莫道肥龙多息肉瘦龙虽是孤寒山也有瘦龙出髙官肥龙须作贵龙体也有肥龙反凌替问君肥瘦如何分莫把雌雄妄轻议大戴亦尝有此言溪谷为牝低伏蹲冈陵为牡必雄峙不知肥瘦有殊分汉儒以山论夫妇夫山髙峻妇低去此是儒家论尊卑便是龙家雌雄语大抵肥龙要瘦防瘦龙也要肥龙御瘦龙若有裀褥形千里封侯居此地敢将禹迹来问君舆图之上要细论寻龙论尤论势地势如何却属坤若以山川分两界黄河川江两源派其中有枝济与河淮汉湘水亦长源干中有枝枝有干长者入海短入垣若以干龙防大尽太行碣石至海瓀又有髙山入韦岭又分汝颍河流吞南干分枝入海内河北河东皆不背葱岭连緜入桂连又入衡阳到江边其间屈曲分臂去不知多少枝叶繁又分一入东海又登碣石防为垣一枝分送入海门干龙尽在江隂坟若以干龙为至贵东南沿海天中尊如何垣星不在彼多在枝龙身上分到彼枝干又难辨枝上多为州与县京都多是在中原海岸山穷风荡散君如要识枝干龙更看疑龙中下卷
　　中篇
　　虽然已识枝中干长作京都短作县枝中有干干有枝心里能明口能辨只恐寻龙到此穷两水夹来风荡散也有方州并大邑直到水穷山絶巗也有城隍一都防深在山原隈僻畔今日君寻到水穷砂砾坦然纒防窜右寻无穴左无形无穴无形却寻转寻转分枝上覔穴惟见纵横枝叶乱也识转换也识纒也识防托也识断只是狐疑难捉穴穴若假时无正案到此之时心生疑若遇髙明能剖判为君决破之疑心枝干乱时分背靣假如两水夹龙来便看外纒那边回纒山纒水回抱处背底纒山纒水隈防纒亦自有大小大小随龙长短来龙长纒防亦长逺龙短纒防亦近挨大抵纒山必回转莫把明堂向外截曲转之形必是靣只恐朝山塞不开寻得纒防分明了更看落头寻要妙纒山纒水如扆屏向前寛濶看多少纒水纒山作案山只恐明堂狭不寛山回水抱虽似靣浪打风吹岩壁寒请君来此看背靣水割石岩龙背转若是靣时寛且平若是背时多陡岩靣时平坦中立穴局内必定朝水缓萦纡环抱入懐来不似背变风荡散君如识得背靣时枝干寻龙无可疑寛平大曲处寻穴此为大地断无疑详看朝迎在何处中有横过水城聚背后纒水与山回相合前朝水相随后纒抱来结水口前头生脚来相凑两山两水作一关更看罗星识先后罗星亦自有首尾首逆上头尾拖水如此寻穴与寻龙不落空亡与失踪秤定上下左右手的有真龙在此中忽然数山皆逼水水夹数山来相从君如看到防送山上坡下坡事一同无疑上坡是真穴看来下坡亦藏风二疑更看上下转山水转抱是真龙夹龙身上亦作穴此处恐是双雌雄虽作两穴分贵贱分髙分下更分中也有真形无朝水只看朝山为近侍朝水案外暗循环此穴自非中下地只爱案山逼水转不爱顺流随水势顺流随水案无力此处名为破城里若是逆水作案山关得外垣无走气也有真形无朝山只要诸水聚其间汪汪万顷明堂外内局周回如抱环钩钤键闭不漏泄内气无容外气残外阳朝海拱辰入内气端然龙虎安枝干之龙识背靣位极人臣世袭官总饶已能分背靣靣得寛平背崕岩假如两水夹龙来屈曲翻身势大转一回顿伏一翻身一回转换一回断两边皆有山水朝两边皆有水抱岩两边皆有穴形真两边皆有山水案两边朝迎皆可观两边明堂皆入选两边纒防一般来两手下边皆回转此山背靣未易分心下狐疑又难判不应两边皆立穴大小岂容无贵贱只縁花穴使人疑更看防身脚各辨莫来此处谈真龙两水夹来龙必转逆转之龙有鬼山鬼山拖脚皆后环识得背靣更识鬼识鬼之外更识官大凡干龙行尽处外山隔水来相顾干龙若是有鬼山回转向前寛处安凡山大曲水大转必有王侯居此间也有干龙夹两水更不回头直为地只是两防必不同定有防闗交结秘干龙行尽若无鬼须看众水聚何处众水聚处是明堂左右交牙锁真气如此明堂虽是真锁结交牙诚可贵问君疑龙何处难两水之中必有山两山之中必有水山水相夹是机源假如十条山同聚必有十水归一处其间一水是出门九山同来作门戸东行看西西山好西上看东东山妙南山望见北上山山竒水秀疑似间北上看见南山水矗矗尖竒秀且丽君如遇见此处时两水夹来何处是与君更为何分别先分贵贱星罗列更须叅究龙短长又看顿伏星善良尊星不肯为朝见从龙虽来挠掉藏贵龙重重出入帐贱龙无帐空雄强十山九水难同聚贵龙居中必异常问君如何分贵贱真龙不肯为朝见凡有星峯去作朝此龙骨里福潜消譬如吏兵与臣仆终朝跪起庭前伏那有精神立自身时师只説同闗局朝山防送岂无穴轻重多与贵龙别龙无贵贱只论长纒龙逺出前更强若徒论长不论贵纒龙有穴反为良只恐寻龙易厌斁虽有眼力无脚力若不穷源论祖宗也寻顿伏识真踪古人寻龙寻顿伏葢縁顿伏生尖曲曲转之余必生枝枝上必为小关局譬如人行适千里岂无解鞍并顿宿顿宿之所虽未住亦有从行并部曲顿伏移换并退卸却看山靣何方下移换却须寻回山山回却有迎送还迎送相从识龙靣龙身背上是纒山纒山转来龙抱体此中寻穴又何难古人建都与建邑先寻顿伏识龙关升虚望楚与陟巘此是寻顿与山靣降观于桑与降原此是寻伏下平田度其夕阳揆以日南北东西向无失乃陟南冈景于京此是望穴识龙形陟彼百泉观水去陟彼溥原观水聚或陟南冈与太原是寻顿伏非茍然古人卜宅贵详审经防分明与后传
　　下篇
　　龙已识真无可疑尚有疑穴费心思大抵真龙临落穴先为虚穴贴身随穴有乳头有钳口更有平坡无左右亦有髙峯下垂更有昻头居陇首也曾见穴在平洋四畔周围无髙冈也曾见穴临水际俗人见穴无包藏也曾见穴如仄掌却与仰掌无两様也曾出穴直如鎗两水射胁自难当更有两山合一气两水三山同一塲君如识穴不识怪只爱左右抱者强此与俗人无以异多是葬在虚花里虚花左右似有情仔细辨来非正形虚穴假穴更是巧仔细看来无甚好怪形异穴人厌看如何子孙世袭官只縁怪形君未识识得裁穴却无难识龙自合当识穴已在变星篇内説恐君疑穴难取裁好向后龙身上别龙上生峯是根荄前头结穴是花开根荄若真穴不假葢从种类生出来若不随星识根种妄随虚穴凿山隈请君孰认变星篇为钳为乳为分别髙低平地穴随身岂肯妄下钳乳穴穴若不随龙上星断然是假不是真请君更将旧坟覆贪星是乳巨钤局外县京国多平洋也有城邑在高岗淮甸州县在水尾防峡山岭是城隍随他地势看高下不可执一拘挛他千万随山寻穴形此説断能辨真假冀州壶口落低下盖縁辅弼为垣马太原落处尖似枪盖縁廉破龙最长建康落在坡平地盖縁辅弼星为体太原平坦古战塲熊耳为龙星可详长安帝垣星外峙巨武竹龙生出势京师落在垣局中狼星夹出巨门龙太行走入河中府入首连生六七存入首虽然只是山落处却在回环间此与窝钳无以异只在大小识形难我观星辰在龙上预定前头穴形象为钳为乳或为坡或险或夷或如掌歴观龙穴无不然大小随形无两様此是流星定穴法不肯向人谩空诳更有二十八舍间星穴裁之最为上大凡识星方识龙龙神落穴有真踪真踪入穴有形势形势真时寻穴易若不识形穴难寻左右髙低如何针且如龙形有几様近水近山随物象如蛇如虎各有穴形若真时穴可想龙有耳角与腹肠鼻颡如何却福昌虎有鼻唇并眼耳肩背如何却出贵看他形象宛在中最是朝山识正龙髙低只取朝山定莫言三穴有仙踪千里来龙只一穴正者为优旁者劣枝上有穴虽有形不若干龙为至精龙从左来穴居右只为回来方入首龙从右来穴居左只为藏形如转磨髙山万仞或低藏看他左右及外阳左右低时在低处左右髙时在髙冈朝山最是龙正穴不必求他金尺量正穴当朝必有将有将便宜为对向穴在南时北上寻穴在北时南上望朝迎矗矗两边遮向内有如鸡见蛇对靣正来不倾仄才方移步便欹斜只将对将寻真穴将若真时穴最佳乳头之穴怕风缺风若入来人絶灭必须低下避风吹莫道低时鳖裙絶钳穴如钗挂壁隈惟嫌顶上有水来钗头不圆多破碎水倾穴内必生灾仰掌要在掌心里左右挨排恐非是窝形须要曲如窠左右不容少偏陂偏陂不可名窠穴倒仄倾摧祻奈何尖鎗之穴要外裹外裹不牢反生祻外山抱裹穴如鎗左右抱来尖不妨山来雄勇势难竭便是尖形也作穴只要前山曲抱转针着正形官不絶穴法至多难具陈识得龙真穴始真真形定是有真案三百余形穴穴新大凡寻穴非一様降势随形合星象譬如铜人针炙穴穴的宛然方始当忽然针炙失真机一指隔差连命防大凡立穴在人心心眼分明巧处寻重重包褁莲花瓣正穴却在莲花心真龙定是有真穴只为形多难具説朝迎防从亦有穴形穴虽成有优劣朝迎若是有真情此是真龙断不疑朝迎逆转官星上小作星形分别枝虽然有穴非大器随形斟酌事随宜大凡有形必有案大形大穴如何断譬如至尊坐明堂列班排牙不撩乱出人短小与气寛皆是明堂与案山明堂寛濶气寛大案山逼迫人凶顽案来降我人慈善我去伏案贵人贱龙形若有云雷案人善享年亦长逺虎蛇若遇蛤与狸虽出武权势易衰略举此言以为例请君由此细寻推周家农务起后稷享国享年延八百秦人关内恃威权蚕灭诸侯二世絶此言虽大可喻小嵩岳神出申伯大抵人是山川英天降圣贤为时生祖宗必定有山宅占得山川万古【阙】



　　疑龙十问【附】
　　一问抱养及僧道嗣续疑龙如何
　　问君葬者乗生炁骨骸受福防遗体此説尚有一可疑抱养之皃非己子僧道嗣续是外来如何却也能承继与君详论古人言举此大略非徒然骨骸受气防遗体此理昭然不容议却将僧道并抱养辨论如何同己子此説诚然是可疑固宜穷理细寻推人家生出英豪子便是山川钟秀气山川气防为神神随主者家生人此山此穴谁为主即随香火降人身古人尝有招防葬招魂天人可为様招魂葬了祀事严四百年间汉家旺何拘骸骨葬亲生只要祀事香火明亦有四五百年祖棺椁骸骨化为土子孙千百尚荣华人指此山谁是主此山此穴有主者神只向此家住山川秀丽来为嗣岂虑其家无富贵山川日夜有朝迎生出为人亦如是乃知抱养与亲生同受生无以异古人接花接菓义与此相参非与是后母却防前母儿前母亦防后母子只縁受恩与受养如同所生并同气以此言之在继承只与香火无衰替乃知招魂与抱子僧道相承皆类此
　　二闯公位疑龙如何
　　问公如何分公位父母生时无少异间或生时有爱憎死后何由别荣悴譬如一木同根生一枝枯悴一枝荣荣者芳秾日夜长悴者日就枯槁形此后遂有公位议分长分中分少位爱憎之説起于心荣枯之説归于地心有爱憎死却无地有肥硗此近似东根肥即东枝荣西枝硗云西枝瘁要知此説未为当似是如非当究理左长前中右少位此説当初自谁起请君来此细排详因别长男中少位震为长子居左方坎为中男坐来冈艮为少男坐东北干统三男居坎傍坤为地母西南位长女东南中午地兑为少女在西方此是乾坤男女位若以此法论隂阳男居左傍女西厢中子后龙中女向自有次第堪推详爰自萧梁争公位却以玉鹅埋震地震为长子起春官遂起争端谋玉器公位之説起于斯断以长震中居离少居兑位四同长五与二位分毫厘六与少男无差别七与长男同共説八与五位共消详九与三男排优劣此是河图分九宫上元一四七相同中元二五八同位下元三六九连此后来执此为定议只就河图分次第
　　三问公位盛衰疑龙如何
　　问君公位虽能别或盛或衰是何説也有先盛后来衰也有衰尽复萌孽此理如何合辨明时师谬以水宫折不知年久世成深岂有长盛无休歇山川之秀虽盘固气盛气衰有时节代代长盛者无他后来接续得吉多衰者后来无救助年深气歇渐消磨凡言公位勿固执先看其人数代祖新旧数坟皆是真新者必为旧者助如是之家世世昌福禄未艾不可量是真不必问大小积小成大最为妙是者一坟非者多纵有大地力分了譬如杯水救薪火水少火多难救祻是多非少反成吉譬如众水成江河岂无一穴分公位不取众坟叅合议大地难得小易求积累不已成山丘众坟合力却成大人説小地生公侯那堪大地有数穴世世公侯不休歇凡观巨室着姓家必有大地福无涯子孙百世虽分散内有救地多荣华一穴大地防十世小地千坟亦如是骐骥千里迸一日驽马十驾亦追至图大不得且思次此事当为知者议
　　四问阳宅隂宅疑龙如何
　　问君阳宅要安居此与安坟事一如人家无坟有善宅宅与隂地力无殊大凡阳宅怕穴小穴小只宜安坟妙小穴若为轮奂居气脉伤残俱凿了况是子孙必众多渐次分别少比和一穴裂而为四五正偏前后岂无讹大凡阳宅要穴大寛濶连緜又平伏前头横玉靣前寛可为市井于内外如此方为阳宅居窄小难容君莫爱
　　五问阳宅阳地大小如何
　　问君隂阳有两宅古人此事要分别吕才详论有成书论已分明无别説要知居止只要势水抱山朝必有气忽然陡防朝对倾破碎斜倾非吉地下手回环朝揖正坐主端严无返柄纵饶小大也安和住得百年家业盛葬穴宜小居穴大葬穴侧立居穴寛
　　六问主客山疑龙如何
　　问君主客皆端正两岩尖圆两相暎主是三山品宇安客亦三山形一般客山上见主山好主山上见客山端此处如何辨賔主只将水抱便为真水城反背处为客多少时师悮杀人凡观疑穴看堂局堂局真处抱身曲忽然平过却如何即以从纒分部属纒送防托辨假真朝山无从托龙身朝山直来身少曲真龙屈曲不朝人
　　七问形真假疑龙如何
　　问君龙固有枝干识得枝中干分乱故为干上忽生枝枝上连生数穴随此是枝龙间旺气譬如蔓始生枝分枝枝上连生子生子之形必相似或如人形必数穴禽兽之形必同列凡为形穴必两三葢縁气类总如一是故流形去结实连生种类配偶匹蛇形必定有雌雄虎形相配无单只大山峡里莫寻蛇恐是髙山脚溜斜若是真蛇有防蛤如无防蛤是虚花或是蜈蚣出靣来亦有蚰蜒为案砂大山猛勇莫言虎恐是朝迎为主住重峰拜舞似虎行若是真虎无阙屏更有肉堆狮子案如无此案是朝迎凡辨真假易分判若是假穴无真案若是真形案必真人形人物两相亲兽形降伏如贪噬禽形必有条为繋龙形云雷象近水月形星案前陈起凡是真形有真案试以类求当识算
　　八问干作枝衰疑龙如何
　　问君前经论贵贱上是侯藩次州县干龙多是生王侯枝作干龙亦蕃衍此説分明尚有疑试举一説为君辨前言盛衰固有为枝上又生数条枝节节为龙自有穴已作未作气自随胡为上作下必歇亦有下作上必衰既饶气脉相连接自有气脉非相依如何盛衰尚关属为君决此一狐疑葢小枝龙气脉短人出小枝无转换随龙附气气不长大势上连枝上干干头未作枝先兴枝上未作干先荣枝上未作干后作干长枝短力难争恰似一瓶生数嘴嘴小口大生水利不从口出嘴长流口若尽倾嘴无水又如大树生小枝小枝易瘦大枝肥大枝分夺全气去小枝不伐自衰羸更看新作与旧作年年深浅自可知
　　九问穴有花假疑龙如何
　　问君前论穴难寻唯有朝山识幸心髙低既以朝为定真穴自可髙低计只縁前后有花假假穴在后亦堪下花穴多生连案前朝山对峙亦如然若将前相为证验前后花假便不偏到此令人心目乱更有一説与人宣假穴断然生在后龙虎虽端涯必溜穴中看见龙虎回外靣防检山丑走花穴如何生在前葢縁连臂使其然连臂为案横生穴案外有脚铺茵氊其间岂无似穴者但见外朝尖与圆痴师误认此花穴不知真穴秘中垣前花后假人少识此法元来秘仙籍景纯虽然不著书今日明言不容惜花穴最是使人迷后龙断妙朝又竒如何使人不牢爱只有一破余皆非案山必然向里是花穴无容有回势朝山只有顶尖圆定有脚手丑形随若登正穴试一看呼吸四围无不至又有花穴无人知龙虎外抱左右飞盖缘正穴多秘或作钗钳或乳垂龙虎数重多外抱龙上看虎左右归虎上见龙左右抱或从龙虎上针之不知止穴尚在内凡是穴郛曲即非曲是抱里非正穴请君以此决狐疑
　　十问博换疑龙如何
　　问君寻龙莫失踪三吉自有三吉峰前去定作贪狼体时时回顾火星宗及至剥入辅弼去犹作小峰顾祖宗如何变星剥换了却与前説事不同盖缘干龙行千里一剥一换一峯起由贪入巨入禄文次第变入廉武里破军尽变入辅弼毎星十二大盘屈蛇行鵞顶鹤爪分失落低平骏马奔如此行来又数程博换变易又前行前行直到藩垣里四外有山闗水至低平尚有辅弼形此是入垣寻至止干龙行不问祖宗枝上顾祖却不同干上剥换节节去枝上落穴必顾宗干龙一变少亦九多者或至十二重一星十二节始变周而复始换头靣贪尖巨方小卧蚕如此周围换尽贪换贪若尽即入巨亦如贪狼数节去多至十二少九变却变禄星分台去禄存节数如贪巨换了文廉又至武博换若周即转皇辅星三四弼起程弼星入手必平漫辅星入首多曲形此是变星变尽处变尽垣城四外迎凡观一星便观变识得变星知逺近逺从贪起至破军换尽龙楼生宝殿虽然髙耸却不同还是尖峰髙山面一博一换形不同岂可尽言顾祖宗君如识得变星法千里百里寻来龙谁人识得大龙脊山正好时无脚力褁费不惜力不穷其家世代腰金紫凡看变星先看断断处多时星必变如此断絶曲屈行髙入青冥变鹤形鹤形渐低必断絶断絶复起是变星却从变星辨贪巨或是廉文武禄存只以变星逆求程识得变星节数法不必论程穷脚力只从变尽至弼星岂愁不识得垣城
　　卫龙篇【附】
　　辅弼入垣星既晓纒送防托皆明了如何尚有傍明星此星能明最精妙左侍右卫形如何此龙生处苦无多除却天池并夹辅髙山顶生有平波天地之水满则溢侍卫之水随龙入深入坎井不闻声恰似尾闾没无防道是天地又却非二山环合使人疑不知龙自中央过两边侍卫贴身随要在前侍并后卫只有一丛贴身体正龙髙枝侍卫低前池未满后池继看来彷佛似天地只有流泉活处低或由田源水入次或有干窠如环随两池相逐前后卫两池相夹左右同此是贵龙亲侍卫髙处是首低是尾只观水流与不流水若深潜是卫气龙身若有此真形一百里外垣城生分垣逺去似不顾垣穷尽处靣前横垣中横水从中过逺纒如五里生垣前外列如打围垣气足时无缺破垣前水直入垣来曲转东西垣亦开却有随龙小溪涧弯环抱体常低徊横城水绕太微势直朝射入紫垣气百源来聚天市垣一水抱曲是天园更有天苑内无涧却有大水环三边平洋宛然是紫炁河中河曲是天市关中只是天苑垣伊洛亦合是天肆京师华盖是前星东京三水入中庭燕山最髙象天市天市碣石转抱萦太行之东有天市马耳峰上有侍卫长江环外有三结三结垣前水中列中垣已是帝王州只是垣城气多泄海门环合似天市天目天池生侍卫万里飞腾垣外色海外诸峰补垣气盛衰长短固有时亦是山川积气围略举诸垣与君説更有难言谁得知上相次相既列上上将次将必也两上卫次卫必居中所论卫龙合天象山川之气上为星星辰列次应出形仰观星象俯察理卫龙内坚随龙行只是贴身不关峡以此可见天地情略言侍卫贴龙体详别流星入无底卫山环合夹龙身此是垣关常紧闭屠龙不如且抵狶狶多龙少却成痴大言无当下士笑或笑或取吾何辞
　　变星篇【附】
　　疑龙尽説总无疑真龙藏幸便宜知识得真龙结作处岂逃真假干兼枝贪狼一变巨门星星方磊落如屏形顿笏顿钟如顿鼓辅弼随行变禄存禄存禄为异穴异穴生成鹤爪形鹤爪之形两边短一距天然撑正身此是禄存禄处长短之穴为正形起顶或成衣冠吏短短低生左右臂左臂短如揷笏形右臂短如佩鱼势时师到此多狐疑却嫌龙虎不纒卫也有龙虎两头尖左纽右纽休要嫌也有龙虎生石觜时师到此何曾喜也有穴在大石间也有穴在深潭里也有左长右枝短也有左短右枝长也有主山似牛轭也有前案如拖枪世俗庸师多不取那知异穴生贤良有如贪狼变文曲撒网之形非碌碌撒网之形似牛皮不着绯衣多食禄有如贪变破军相天梯隠如旗様旗山若作盖天旗旗下能生君与相有如破军变贪狼贪狼入穴如拖鎗拖鎗之穴人嫌丑只縁纒防两山长贪变廉贞梳齿様长枝有穴无人葬人言龙虎不归随那知葬了生公相变作辅星【阙】
　　变星篇便是隂阳地理仙凡遇龙神都照破只緑心镜已昭圆













　　疑龙经
　　钦定四库全书
　　葬法倒杖　　　　　　　唐　杨筠松　撰认太极
　　穴场金鱼水界圆晕在微之间者为太极上是微茫水分下是微茫水合合处为小明堂容人侧卧便是穴场有此圆晕则生气内聚故为真穴立标枕对于此而定无此者非也若晕顶再见一二半晕如初三夜月様者名曰天轮影有三轮者大地也
　　分两仪
　　晕间凹陷者为隂穴凸起者为阳穴是谓两仪就身作穴者为隂龙宜阳穴另起星峰作穴者为阳龙宜隂穴皆有饶减或上截凸起下截凹防或下截凸起上截凹陷或左右凹凸相兼者为二气相感则取隂阳交媾之中升降聚防之所不用饶灭
　　求四象
　　四象者脉息窟突也脉是晕间微有脊乃少隂之象息是晕间微有形乃少阳之象窟是晕间微有窝乃太隂之象突是晕间微有泡乃太阳之象四象作居塟有四法脉穴当取中定基息穴当剖开定基窟穴当培髙定基突穴当凿平定基
　　倍八卦
　　脉缓者用盖法当掲髙放棺以盖覆为义脉急者用粘法当就低放棺以粘缀为义脉直者用倚法当挨偏放棺以倚靠为义脉不急不缓而横者用撞法当取直放棺以冲撞为义已上四法髙山阳龙用之
　　息之缓而短者用斩法当近顶放棺以斩破为义息之不缓不急而长者用截法当对腰放棺以裁截为义息之低者用队法当凑脚临头放棺以坠堕为义已上四法高山隂龙用之
　　窟之狭者用正法当中心放棺以中正为义窟之阔者用求法当迎气放棺以求索为义窟之深者用架法当抽气放棺四角立石以架阁为义窟之浅者用折法当量胍放棺浅深中半以比折为义已上四法平地阳龙用之
　　突之单者用挨法当靠实放棺以挨拶为义突之双者用并法当取短放棺以兼并为义突之正者用斜法当闪仄放棺以斜仄为义突之偏者用揷法当拨正放棺以栽揷为义已上四法平地隂龙用之
　　盖者盖也有如合盆之形盖之脉自坤而见于干盖之法自干而施于坤垢复之妙存焉天地之精见焉顶薄则舍之切勿踈畧慎母茍且盖小盖大则伤其元气盖大盖小则闭其生气盖上盖下则脱其来气盖下盖上则失其止气盖左盖右或犯其剥气盖右盖左或受其冷气纵得龙穴之妙必遭横逆之祸顶薄舍盖云者舍之不用非舍上就下舍髙就卑之谓也此以作穴言彼以审穴言意义自别穴法不殊畧有差池难致效騐粘者沾也如沾恩宠之义粘之脉自来而止于止粘之法自止而止于尽施承之道攸存化生之意将着下薄莫粘焉理法少差天渊悬隔粘上粘下则脱其来气粘下粘上则犯其暴气粘右粘左则失其正气粘左粘右或投其死气纵得砂水之美终是或承之羞下薄莫粘云者弃之不用非弃低取髙弃下取上之谓也茍粘之真的虽下临长江大河亦为无碍工巧岂有下薄弃粘之理乎
　　倚者依也如依居之义倚之脉自上而冲于下倚之法自偏而傍于正傍栖之形既成变化之道自现倚左倚右或受冷倚右倚左或犯刚倚上倚下谓之脱脉倚下倚上谓之冲杀纵得局靣之竒必见衰凌之患本与挨法相似但挨法施于突之平倚法用于脉之直天精天粹之机至密至微之理非上智其谁能知
　　撞者抵也如抵触之义撞之脉自斜而就于正撞之法自正而就于斜斜来之脉既专专一之情可见撞上撞下则气从上止撞下撞上则气从下出撞重撞轻则生气虚行撞轻撞重则生气太泄纵得来脉之真终失正脉之吉本与揷相似但插施于突之傍而撞施于脉之斜一毫千里之逺江河几席之间不可不察
　　斩者断也斩窃其生气生气见于息之横髙不可侵顶顶晕薄也低不可近足足防寒也是以斩上恐失下斩下怕失上斩左右恐失中心斩中心恐失左右细观息象明白次观穴情的当然后以斩法施之则上下左右自成体段然息则体之微也斩则用之广也若不细察遽尔投棺则生气受伤子母遭挫纵得包藏之固终非可久之道且息象用斩其息必小小则难以投其大斩施于息其茔必大大则难以容于小必极到之理能明斯中和之义自见
　　截者剖也剖辟其生气生气露于息之直髙若侵巅谓之剖首低若站麓谓之剖足是以截上恐遗下截下恐遗上截左恐失右截右恐失左呵气而成谓之一息一息既成贴于穴体穴体微茫切勿轻举斩之息多土意截之息多木意横土用斩截尽生意直垂用截接尽生意势不相侔作用逈异若不细玩遽尔轻投则体用两伤生气破泄虽有美润之玉恐损雕琢之手大抵脉息之穴不可双葬正谓宁失之小莫失之大此言极当吊者悬也悬提其生气生气直奔入于息下上不可过髙恐漏其气下不可过低恐犯其气一隂既息诸阳来复半在息体之足半在息体之衬气交感而成形形既完而成穴左右自无可混上下最宜斟酌若不细用心思则首受杀伐足践风寒左右虽有纒绵本主自难抵敌大抵与粘相似但粘乃吊之垂吊乃粘而起因材施用之道量职官人之义须当此处辨之
　　坠者落也坠落其滴露生气既完如菓脱蒂上不可顶脉而扦下不可离脉而作顶不离来意专一足不离褥生意直遂息体丰盛褥展转穴星轩昻吐出泡脉坠左则就于偏枯坠右则入于偏驳坠下则来而不来坠上则止所非止须审吐落之情竝依坠落之法若有怠忽必失本体亲上要退其刚硬之枯就下要舒其呼吸之气髙不如吊低不如粘是为得之
　　正者整也整肃其身体收敛其精神窟象既小生气初凝过于大未免伤其元气之真入于深岂不伤其细嫩之体损其元气则精神不足壊其细嫩则本体不完古今者虽多未必尽晓此法是以地吉而人不吉地美而人不美也亦有上下之误岂无左右之偏隂阳妙合归于中正之天刚柔相济止于中正之地三分损益一理推行自然吻合
　　求者度也量度其大之止追求其止之真窟象既大生气弥漫过于大则气流而不専过于小则气游而不息流而不专则度之未真游而不息则求之未切虽见窝象分明下穴百无一发是能求之于穴不能求之于求也亦有髙低之错岂无浅深之差一真吐露六义均停一见了然五行自着上不容下下不必上斯义得之架者加也加加于木故名曰架窟象既深下藏隂杀上而畏风故气聚下下而畏湿故气泊上下上受敌故气凝中失之于上难免暴败之祸失之于下必受隂消之患故当度其乗气之源定其止聚之基须先用木以渗其凶暴之情然后加棺以颛其融溢之气水性就下下之隂杀见木即消隂杀侵上上之暴气遇风即散生意不穷嗣续蕃盛若执夫窝不心之説是未明通变之方者也又有一法破土尺余四角立石架棺六合打墙培土此须武髙龙虎压乃可尔耳天地机由人干运须凭目巧总在心
　　折者裁也以斤裁物故名曰折窟象既浅四顾茫然立于上须要砂水均应立于下须看龙虎相登若无包藏则杀乗风旺若有风杀则气随风散风旺则杀愈炽气散则杀愈侵故生气之避杀气犹君子之避小人须审其出彼入此之真机预究其参前倚后之大势折中其上下分按其左右深不过五浅不失一而折之义详矣大抵正与架相似而正则架之深折与求相似而折则求之濶同而异异而同少有差殊则施于甲者不免施于乙用于丙者不免用于丁欲求福祉恐难致騐挨者傍也傍切其生气突象既彰隂脉单现茫无际恍惚无栖无际则居止难定无栖则捉摸难依【阙】
　　须傍借生生之气借资化
　　化之机上不投其急而暴气冲和下不受其寒而隂气旋复此挨之法也挨与倚相似而挨则倚之切倚与挨各别而倚则挨之寛可挨处如种之方芽龙之将蛰当挨处形如转皮气如仰掌
　　并者合也合并其生气突象两彰隂脉重现如浮鸥傍母之形若嘉粟吐华之势或两脉显其长短或二突露其巨细投其左则情意不専投其右则生意不固情意不専或值隂驳之祸生意不固乃值亡阳之杀故须乗其短而小者穴之合其大而长者并之相依不散理势通同斯则元辰完固而不伤理气合一而不散大义自觉无事琐琐
　　斜者切也斜切其生气凡见突脉直下棺骸切莫授首挨其则脉络不到就其顶则气势猖强不到之处谓之退落猖强之处谓之刚雄退落则阳中之阳偏阳不生也刚雄则隂中之隂偏隂不成也故斜而切之斜则不直受其暴气切则不疎逺其真情凶可去而吉可得祸患逺而福德旺隂阳相扶急缓相济而斜穴之名义明矣
　　揷者下也下揷其生气凡见突脉之斜须详作穴之义迎其来则去处牵扯就其止则来处栖迟故乗其过续之中揷之以枯朽之骨可揷处脉情活动如横抛之势当揷处穴情昭著似直撞之形生气磅礴源源不絶聚气充盛浩浩难穷不絶则情意自専难穷则功力自大鬼福及人效騐悠逺斯揷法之理致极矣
　　倒杖十二法
　　顺杖
　　脉缓中落用顺杖以正受谓之撞穴如龙势软活脉情逶迤不借饶减凑脉葬吞阳来隂受隂来阳提直奔直送是也要下砂逆关前案特朝胎水交结于前大小横过鎻断作福必大然不可以棺头正顶其气恐气冲脑散
　　逆杖
　　脉急中冲用逆杖以旁求龙之倚穴如龙势雄强气脉急硬饶减转跌避煞葬吐拂耳枕臂挫急归缓斜倚直倚是也要众山拱固众水交结明堂平正四兽咸备作福甚速
　　缩杖
　　脉甚急就顶扦盖曰缩有如柱劒之聚环头者谓之降煞穴坐煞穴寒桶漏穴是也如四山髙峻环抱本山低纒而脉短打开百会凑紧盖送拂顶鬬脉葬之使之乗气要四兽全备并不孤露主后跌断复起穴前明堂又有一真水者方结否则粗气未脱八风交吹
　　离杖
　　脉甚急就龙虚粘曰离有如悬笔之垂珠滴者谓之脱煞穴抛穴接穴大阳影光穴悬棺长鬛封是也如龙雄势猛卸落平洋结成盘珠铺氊展席遥对来脉垒土浮扦髙大为坟便知聚气须用客土堆成要有微窝靥或草蛇灰线者方结否则旺气未平必主灾祸
　　没杖
　　形俯靣饱用没杖如肥乳顽金气脉微茫乗其所止开金取水阔理台道端正沉谓之煞穴却不可错认顽硬天罡以悮人
　　穿杖
　　形仰口小用穿杖如瘦体削木气脉浅促串其所来取宛宛之中凿孔穿入侧撞斜揷横撞深揷谓之被煞穴却不可错认欹斜扫荡以悮人
　　鬭杖
　　山长横体用鬬杖如鬬斧眼然龙势延袤借堂收纳于后乐端正之中前朝登对之所贯腰架折贴脊实倚重揷深揷谓之驭煞而拿扯牵弓腕蓝扳鞍之穴是也
　　截杖
　　山长直体用截杖如骑马脊然气脉不住直卸前去于稍停弱缓之处四证有情之所求覔微窝随脉骑截依法造作谓之栏煞即直截横截骑龙斩关之穴是也
　　对杖
　　上刚下柔就刚柔交接处对脉中扦故曰对盖居髙则峻急处卑则微软乃于髙低相代之所干湿暂判之间平分缓急刚柔相济中正对撞随势裁成使其得宜谓之中聚撞穴要左右相登并无凹陷穴情明白生气呈露方结不然上泄下陡难免土蚁之患
　　缀杖
　　势强脉急就山麓低缓处顶脉实粘故曰缀当脉则大鬬脱脉则犯冷乃于息气已脱之前劲气既防之后稍离三尺缓其悍急使其冲和谓之脱煞粘穴要四兽皆低并不凌压真气滴落众水有情方结不然脱气尖脉难免泥水之患
　　犯杖
　　饶龙减虎犯过脉中如侵境相犯之犯即弃死挨生外趋堂气者是也此多乳突结
　　二十四砂葬法【附】
　　夫观龙观其起明穴明其止起乃动而生止乃静而死死处又寻生是名曰生气故一察其微乃尽其大旨象其物而取其事顺其情而取其理推分合以定浅深明饶减以存尅制倚撞盖粘体势情意差之毫厘谬以千里
　　担
　　来龙急气脉直冲中无乳气穴粘右边侧受倚其后托左臂长而明堂寛展如人之担势也宜浅开金井若太深必伤宜培加客土填实于茔必主富贵绵逺
　　正葬
　　来龙三四节结穴势既不峻急而纒防又齐整坐下金鱼环防堂气分明宜扦正穴开井放棺接取真气坟培髙垒向对中应为的半纪之间富贵双全
　　打开
　　太阳顽金无纹浪须打开深圹作窝约取中堂金鱼防处定穴悬棺而葬取中小温润气谓开金取水发须迟而緜逺不败
　　悬棺
　　来龙脉急而无缓有分有合穴结深泥打开实处而见实土并内用砖石结起巨圹竖四石柱于圹内悬棺而下圹前相接金池放三吉之水去垒土成坟以接生气
　　垒坟
　　来龙有葢有座上急下缓为之坠脉所以平地生突突中有石不可用工掘凿似借外城浅开金井浮土正葬垒土成坟先富后贵之地也
　　大小剜蓝
　　来龙有情头髙而穴偏或侧臂顿起圆金到头入手有防肉受穴水星外应有金水相生之义为大腕偏受一伏再顿小金有迎堂顾祖之意为小剜正受此则不可开井太深更宜髙立坟城恐来势耸而压穴也凡术者宜有裁度用之可也
　　马鬛封
　　来龙髙冈有窟窟中有突突顶正葬须从穴前挖开下靣吞进突下安穴不可深开钳圹金骨浅安井内否则卓棺为吉葬后培坟如旧土不动马鬛之封微露不可用砖石结砌侵损其突
　　回龙顾祖
　　龙势急硬过关峡生防转回脉从回靣结顾祖迎堂宗族皆转朝揖微不必拘于真与不真穴宜髙迁深开金井谓之黄金登水墓登砂是也
　　骑龙
　　龙神尽处有突兀之结案廹前砂而穴露其气不聚后龙垒来草蛇灰线过脉分明穴须退后髙扦取骑龙下深井放棺填补明堂以全造化也
　　拏扯
　　来龙峻急入穴须有情而堂气廹狭外山外水左右交结横观外堂寛展气脉侧受穴用提起扦之开井不浅不深酌中裁剪客土培就贴身雌雄扯后拏前葬过一纪世出富豪特达之士也
　　停驿
　　来龙高冈脉紧穴情似有似无登望龙方明端的峦头须金水帐脱下平中小结入首有铺茵停车驻马之驿也十字之中深开金井高砌坟城依法裁剪自有妙理
　　鬭斧
　　真龙枕险又无纒防左右前后却有鬼曜翻身横作连山取水以接生气情如鬭斧拱揖前朝不许时师妄为测度盖出势直来横受故知之难也
　　担凹
　　来龙横过转跌降脉穴情有若蜂腰之势合天财两头金様后有正托乐于仰掌中直扦开井不用太深吞棺三分之一太深则反伤穴也前关住堂气不泄发福永久若砂水直去为凶此天财相似也
　　抱皃
　　来龙上急下缓雌雄交度堂气分明应案秀出龙虎靣前廹逼扦穴可要上穿龙虎腰下取交合水横抱如人抱皃之状也
　　吞下
　　其来龙势直落斜摆屈防受穴法宜吞入开井以聚真气后应其乐前迎其朝此乃大富不絶佳城也穴情虽高了前靣再立一虚埙名吞下须要有应托为吉
　　吐葬
　　来龙降势状若草露流珠之情为吐息露珠侵损则真气散矣只可粘踪小开金井低垒砖城若水不流泥前有秀应必为巨富贵之地
　　浮葬
　　其来龙入手情势低平夹辅髙出穴中必有曲窠藏其真气四水不拂八风不吹宜浅开金井正放其棺法不待饶用客土添培厚筑其墓使暖气相接真脉冲融则富贵立至
　　沉葬
　　来龙情髙防矮降气必然深入聚气朝应有情关防未甚周密其穴打低平下夹辅方为是法开井吞棺三分之一四旁筑实可免八风动摇之病真为绵逺之地也
　　牵牛
　　土星行龙结穴入首顿起两顶左右之山伸出二臂交度重耸朝迎有情两般行度深浅髙低依法宜开成方金井放棺借取两傍应乐分肩合脚如土牛之合牵也隂阳妙理人罕识之一突情可两穴如麒麟头上品字是也
　　就饱
　　来龙气缓虽结珠块坡穴大小不均小靣冇牙爪紧密不成局段大边饱满而有分合微可就饱处而扦之广开金井深入其棺坟城小垒禆补小边取堂气坦夷虽曰就饱而不饱也
　　伤饥
　　龙来过脉节节分明盖下有金金下有横土似上非上中有湾凹或曲池不浅不深庸术狐疑必矣茍有賔主相投穴虽有病葬亦有法贴脊扦之小井纳棺筑后培前以补造化虽曰伤饥而不饥也
　　撞穴
　　来龙情峻堂浅坐下去水撮脚牵飞到此多生疑窦情势可取须别立法度开钳广撞入吞棺而下撞穴蹲而视之只见外堂寛展外砂周密避凶就凶假也茔
　　揷木生芽
　　来龙直木揷下亦谓之武嘴长纵有正佐切不可扦当头尽脉一扦则败絶其中停必有节木须于肥厚防开井放棺挑饶三分自有生芽之意仍须客土培实端正则根本固而枝叶荣矣
　　牵弓
　　来龙顶欹转凹侧寻肥突放送取龙左右臂湾环有如牵弓发箭之势中应分明于防肉处开浅井放棺有若靶搭正箭力能逺发应居两旁棺头必合棺脚必分借倚防之力极为至理务要前案湾如张弓方吉反弓便凶








　　葬法倒杖
